Ukrainos ministras pirmininkas Arsenijus Jaceniukas paragino sukviesti JT Saugumo Tarybos posėdį svarstyti Rusiją, pažeidžiančią tarptautinę teisę; taip premjeras prabilo po Mariupolio apšaudymo, kuris nusinešė jau 20 civilių gyvybes.
„Aš šiandien sukviečiau Didiojo septyneto ambasadorius. Mes kreipiamės į Vakarų šalis ir JT Saugumo Tarybos nares nedelsiant sušaukti JT Saugumo Tarybos posėdį“, – pareiškė A.Jaceniukas šeštadienį Kijeve per operatyvinio štabo posėdį, sušauktą dėl padėties Mariupolyje.
Savo veiksmais Rusija pažeidžia ne tik Minsko susitarimus, bet ir pamatinius tarptautinės teisės ir žmogiškumo principus, sakė jis.
Ukrainos Saugumo ir gynybos tarybos sekretorius Oleksandras Tručynovas savo ruožtu pažymėjo, kad vakar vyko Rusijos saugumo tarybos posėdis, kuriame, turima informacija, Rusijoje nuspręsta suaktyvinti puolamuosius veiksmus „faktiškai visomis kryptimis mūsų šalies rytuose“.
„Tai, kas vyksta šiandien fronte, – tai iš esmės tiesioginis RF prezidento Putino užduočių realizavimas“, – pabrėžė O.Turčynovas.
Tuo tarpu Ukrainos Vidaus reikalų ministerijos Donecko srities valdybos viršininkas Večeslavas Abroskinas pranešė apie didėjantį Mariupolio apšaudymo aukų skaičių.
„Į lavoninę jau atvežta 20 žuvusiųjų. Skaičius auga“, – sakė jis. Anksčiau buvo skelbta apie 16 žuvusiųjų ir per 80 sužeistųjų.