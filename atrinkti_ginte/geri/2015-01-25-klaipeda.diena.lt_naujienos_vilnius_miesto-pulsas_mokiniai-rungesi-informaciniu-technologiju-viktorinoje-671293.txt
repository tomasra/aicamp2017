„IT manija“ – tai pirmasis viktorinos tipo konkursas, skirtas Vilniaus miesto mokyklų 5-8 klasių mokiniams. Konkurso tikslas – ugdyti aktyvų, kūrybingą, besidomintį informacinėmis technologijomis ir jų pritaikymo galimybėmis vaiką, tobulinti jo gebėjimus. Į veiklą įtraukiami socialiai pažeidžiamų grupių vaikai (sunkiai besiverčiančių šeimų vaikai, užsienyje užaugusių lietuvių vaikai, Lietuvoje gyvenančių užsieniečių vaikai).
Vilniaus miesto mokyklų Informacinių Technologijų konkursą „IT manija“ organizuoja patyrę, entuziastingi, turintys ilgametę darbo mokykloje patirtį informacinių technologijų pedagogai, kartu su VšĮ „Eskimo projektai“ komanda. Tai Vilniaus „Ąžuolyno“ progimnazijos mokytojai I.Padvaiskaitė, I.Grinis, V.Labinas; Taikos progimnazijos mokytojai N.Jasiūnaitė ir K.Kutiščeva; I.Jusevič iš Emilijos Pliaterytės progimnazijos; Jono Basanavičiaus progimnazijos mokytojai G.Chmilkevičienė, Z.Didikienė ir G.Sereika. Jų veiklą puikiai įvertino mokyklų bendruomenės ir Nacionalinė mokyklų vertinimo agentūra mokyklų kokybės vertinimo metu.
Konkurse mokiniai sprendė komandines užduotis, reikalaujančias bendrųjų IT žinių ir tikrinančias, ar mokiniai domisi technologijų sritimi, dalyvavo greitųjų klausimų („Blic“) rungtyje, reikalaujančioje sumanumo, ir atliko asmenines užduotis, kuriose reikėjo parodyti žinias, įgytas IT pamokose.
Daugiausiai taškų surinko ir konkursą laimėjo Vilniaus Taikos progimnazijos komanda „Taikiukai“, antrieji buvo „Virtualai“ iš Emilijos Pliaterytės progimnazijos, trečią prizinę vietą užėmė Vilniaus Petro Vileišio komanda „Vileišiukai“. Nugalėtojai buvo apdovanoti vertingais prizais – kompiuterinėmis planšetėmis ir dovanų kuponais, kuriuos įsteigė UAB „Varlė“, išmaniaisiais konstruktoriais, kuriuos dovanojo renginio vykdantieji partneriai VšĮ „Eskimo projektai“, o visi dalyviai buvo paskatinti „Varle.lt“ ir AS „ELKO group“ atminimo dovanėlėmis.
Kalbinti konkurso organizatoriai džiaugėsi sulaukę didelio dalyvių skaičiaus – net 18 komandų. Tai parodė, kad vaikai domisi šiuolaikinėmis technologijomis ir nori savo žinias pasitikrinti viktorinoje. „Komandas sudarė 4 skirtingo amžiaus mokiniai. Manau, tai tinkama komandos sudėtis, nes atlikdami užduotis mokiniai dalinasi savo patirtimi ir žiniomis. Mokykloje skirtingo amžiaus mokiniai pamokose mokosi skirtingų IT dalykų. Todėl konkurse penktokas gali patarti aštuntokui, o aštuntokas pasidalinti žiniomis su jaunesniais komandos nariais.“ – sakė konkurso organizatorius Virginijus Labinas. Laimėjusios komandos penktokė, po renginio paklausta ar specialiai ruošėsi viktorinai sakė – „Specialiai nesiruošėme, nors mokytoja ir buvo davusi knygų. Manau, kad šansų laimėti yra ir turint bendrų žinių, nes pamokų metu gauname daug informacijos apie šiuolaikines technologijas ir jų pritaikymą.“