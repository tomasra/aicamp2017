Savaitgalį Antverpene (Belgija) vyksta tarptautinės plaukimo varžybos "Flanders Speedo Cup 2015", kuriose savo jėgas išbando vienas Lietuvos plaukimo rinktinės lyderių panevėžietis Danas Rapšys.
Pirmosios 2015 metų plaukimo varžybos olimpinio ilgio baseine Lietuvos atstovui prasidėjo sėkmingai.
Vyrų 200 m laisvu stiliumi rungties finale net D.Rapšys 1,33 sekundės pagerino sau pačiam priklausiusį praėjusiais metais pasiektą Lietuvos rekordą (1 min. 49,23 sek.). Naujasis rekordas lygus 1 min. 47,90 sek.
Šis rezultatas lietuviui leido užimti antrą vietą bendroje įskaitoje, nusileidus tik Didžiosios Britanijos atstovui Jamesui Guy'ui (1:46,94).
200 m laisvu stiliumi nėra pagrindinė D.Rapšio rungtis, o pasiektas rezultatas geresnis nei 2016 metų Rio de Žaneiro olimpinių žaidynių A lygio normatyvas (1:47,97). Kvalifikacinių olimpinių normatyvų vykdymas prasidės šių metų kovo 1-ą dieną ir tęsis iki 2016 metų liepos 3 d.
100 m nugara rungties finale D.Rapšys neturėjo sau lygių ir iškovojo pirmą vietą - 54,88 sekundės. Pasiektas rezultatas tik 0,02 sekundės prastesnis nei plaukiko asmeninis rekordas, pasiektas praėjusių metų Europos plaukimo čempionate.