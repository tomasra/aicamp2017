Europos greitojo čiuožimo trumpuoju taku pirmenybėse Olandijoje pasirodymą baigė vienintelė Lietuvos atstovė Agnė Sereikaitė, kuri sekmadienį 1000 m rungtyje užėmė trečią vietą tarp 35 čiuožėjų ir pirmą kartą šalies istorijoje iškovojo Senojo žemyno čempionato apdovanojimą - bronzos medalį.
20-metė Lietuvos sportininkė šios rungties ketvirtfinalyje laimėjo trečią čiuožimą (1 min. 38,478 sek.), aplenkusi visas tris varžoves - rusę Jevgeniją Zacharovą (1:38,534), lenkę Patrycją Maliszewską (1:38,916 bei olandę Suzannę Schulting (1:39,198).
Pusfinalyje A. Sereikaitė antrajame čiuožime vėl buvo geriausia (1:33,605) už nugaros palikusi keturias varžoves.
Keturių dalyvių pagrindiniame A finale lietuvė distanciją įveikė per 1 min. 35,758 sek. ir tenkinosi bronzos medaliu.
Auksą 1000 m rungtyje pelnė rusė Sofija Prosvirnova (1:35,395), sidabro medalis atiteko italei Ariannai Fonfanai (1:35,536), o ketvirta liko britė Charlotte Gilmartin (1:35,833).
Čempionato 500 m rungtyje (35 dalyvės) šeštadienį A. Sereikaitė pateko į pagrindinį finalą, kuriame užėmė ketvirtą vietą (43,959 sek.), o 1500 m rungties pusfinalyje po kritimo buvo diskvalifikuota ir galutinėje įskaitoje buvo priversta tenkintis aštuoniolikta (2 min. 33,192 sek.) vieta tarp 36 sportininkių.
Prisijunk prie tūkstančių sporto mėgėjų bendruomenės – tapk DELFI Sporto draugu „Facebook“, sužinok šviežiausias naujienas iš sporto arenų, dalinkis įžvalgomis ir komentarais!