Rugsėjo 26 d. vakare įvairiuose Lietuvos miestuose į mokslo populiarinimo renginius kvietė Tyrėjų naktis. Gal kiek ironiška, kad šviesti žmones apie mokslą nuspręsta naktį, tačiau į platesnę naktinio pažinimo tradiciją (Muziejų naktis, Kultūros naktis) įsirašęs renginys tamsoje nepasiklydo ir šiemet sulaukė dešimtojo karto. 2005 m. Europos Komisijos inicijuota Tyrėjų naktis sumanyta kaip priemonė (oficialių pranešimų žodžiais) „didinti mokslininkų pripažinimą visuomenėje ir sudaryti galimybę iš arti susipažinti su jų darbais ir pasiekimais“. Taigi jos atsiradimą lėmė dvi gal ir teisingos, bet vis dėlto labai stereotipiškos nuostatos ar prielaidos, esą mokslas žmonėms menkai pažįstamas ir (dėl to?) svetimas (nepasakytum, atgrasus).
Atitinkamai keitėsi ir lankytojų skaičius. Šiais metais Tyrėjų naktyje apsilankė apie 15 000 žmonių (praėjusiais metais apie 9000). Be to, prie projekto vis mieliau prisijungia ir mokyklos – organizatoriai tikisi, kad ateityje aktyviau dalyvaus ir regionų, o ne vien didžiųjų miestų mokyklos. Didėjantys renginių ir lankytojų skaičiai greičiausiai nulėmė ir kitą tendenciją: jei iš pradžių stengtasi žmones pritraukti į mokslininkų urvus (laboratorijas, auditorijas, institutus), tai dabar vis labiau skatinama mokslininkus it kokius kurmius (ar ne todėl rengiama naktį?) išvilkti į viešąsias erd ves (kavines, galerijas, netgi kultūros barą Kablys).
Tenka pastebėti, kad kai projekto dalyvių ir lankytojų skaičiai yra tokie dideli, tampa nebepraktiška stengtis, kad lankytojai galėtų ateiti į visus ar bent didelę dalį renginių, tad daug renginių vyksta tuo pačiu metu. Kita vertus, organizatoriai galėtų pasvarstyti, ar nebūtų naudinga kitais metais pasirinkti keletą svarbiausių Tyrėjų nakties taškų, nuo kurių būtų skaičiuojamas apytikslis nuotolis ir renginių laikas paskirose vietose, idant po vienų renginių nereiktų lūkuriuoti be tikslo mieste arba priešingai – bėgti it kvaištelėjusiam į jau prasidedantį renginį. Tiesa, žadama, kad tokių galvosūkių kitais metais liks mažiau, nes įdomiausias paskaitas bus galima stebėti internetu, o panorėjus – ir peržiūrėti jas archyve.
Forma. Tai, kas vyko mokslui populiarinti ir mokslininkams pri(si)jaukinti skirtą naktį, ko gero, tiksliausia būtų pavadinti cirku, jokiu būdu šiam žodžiui nesuteikiant neigiamos reikšmės.
Eksperimentai, triukai, žaidimai, demonstracijos, ekskursijos – kai susiduria du iš prigimties tokie skirtingi pasauliai (rafinuotas, sudėtingas mokslininko ir nuoširdus, bet paviršutiniškas ir nekantrus smalsautojo), tenka kliautis nuo seno žinomais dėmesio pritraukimo ir (sėkmės atveju) prikaustymo būdais: pažadėti įspūdingą reginį („Lazerių šou – po 10 min! Atlėkit į Kablio skate park‘ą!“), pasiūlyti žaidimą („Pasijusk lyg Agentas 007 ir praeik įvairiausias lazerių užkardas nepastebėtas“), prajuokinti („Makaronai skirti ne tik valgymui ir kabinimui ant ausų, surink komandą ir kaukis makaronų mūšyje“), palinksminti („Sopranai, altai, tenorai ir bosai, roko žvaigždės ir dušo dainininkai – karaokė laukia jūsų!“), nustebinti („Ateik ir stebėk, kaip ultragarsinių bangų pagalba daiktai pakimba ore“), gundyti lengva egzotika („Magija chemijos laboratorijoje“), sudominti paslaptimi („Tiesioginė transliacija iš Mėnulio“), ir, žinoma, išgąsdinti („Mirties vaizdiniai – tai, ko negali pamatyti plika akimi“).
Nenuostabu, kad tokioje karnavalinėje programoje pasitaikantys tematiškai rimti renginiai, pavyzdžiui, paskaitos skamba taip rimtai, kad nepaisant jų kokybės ir geros valios, rizikuoja tapti nesusipratimu („Asmuo, patyręs traumą: kokia pagalba yra efektyvi?“), o pirminį sumanymą „iš arti susipažinti“ su svetimu ar net atgrasiu mokslininkų pasauliu, regis, iš tikrųjų atitinkantys renginiai gali tik sustiprinti atgrasumo jausmą (iš negalėjimo, negebėjimo ar tingėjimo įvilkti į patrauklesnį klouno rūbą): „Dalyviai tirs betoninių paviršių plyšius, konstrukcijų deformacijas, nustatys defektų ir pažaidų pobūdį ir priežastis atlikdami natūrinius tyrimus šalia esančiame Graužės III tvenkinio mokomojo hidromazgo konstrukcijose. Apžiūrint gelžbetonines konstrukcijas bus naudojami prietaisai (gniuždomojo betono stipriui nustatyti – Schmidt sistemos plaktukas; armatūros ieškik lis – Profometer 5+; plyšių pločio matavimai – mikroskopas ir t. t.)“.
Vėl skaičiai. Renginių gausa ir margumas perša dar vieną pagundą – panag rinėti juos statistiškai. Juk kalbame apie mokslo populiarinimą, švietėjiškąją ir pažintinę jo pusę, tad gal ką nors tai gali mums pasakyti ir apie paties mokslo būklę?
Iš daugiau nei 250 renginių kone pusę (apie 100) sudaro renginiai, susiję su IT technologijomis.
Atlikti tikslius statistinius skaičiavimus sudėtinga, praktiškai neįmanoma – ne tik todėl, kad kai kuriuos renginius sunku žanriškai apibrėžti (pavyzdžiui, šokio stilistikos raidos aptarimas žiūrint filmą ir šokio spektaklio ištraukas), bet ir todėl, kad ne vienu atveju susipina kelios mokslo ir net meno sritys.
Vis dėlto itin apytikriai skaičiavimai atskleidžia labai aiškias tendencijas: iš daugiau nei 250 renginių kone pusę (apie 100) sudaro renginiai, susiję su IT ir kitokiomis technologijomis. Ieškodami, kas galėtų užimti antrąją vietą (kad ir labai atsiliekant), turbūt turėtume nurodyti „biologiją ir biochemiją“ (apie 40), o trečioje vietoje – „fizika ir astronomija“ (apie 20).
Tyrėjų nakties dominantė, visas kitas mokslo sritis paliekanti savotiškose paraštėse (tai simbolizuoja reklaminiuose plakatuose logotipu pasirinktas laboratorinis buteliukas). Bent jau tokį susiformavusį vaizdinį iš mokslo reprezentacijos renginių turėtų išsinešti uolus lankytojas, pamėginęs apibėgti kuo daugiau vietų.
Socialiniams ir humanitariniams mokslams bent kiek solidžiau atstovavo tik psichologija (apie 10) ir sociologija (taip pat apie 10). Nežinia, ką tikro tokia statistika mums gali pasakyti. Tarkime, istorijos mokslas buvo labai menkai reprezentuojamas, tačiau būtų galima spėti, kad istorija kur kas daugiau dėmesio sulaukia kasdieniame viešajame gyvenime, todėl nejaučia didelio poreikio sumažinti tikro ar tariamo svetimumo jausmo.
Gal apskritai tikslieji ir gamtos mokslai dėl savo prigimties jaučiasi mažiau pažįstami ir patrauklūs viešuomenei, todėl karščiau siekia jos pripažinimo, ir būtent į juos yra orientuota Tyrėjų naktis? O gal tiksliųjų ir gamtos mokslų atstovai (ar atskiros institucijos) tiesiog aktyvesni? O gal vis dėlto lemia praktiški sumetimai – medžiagiškuoju pasauliu užsiėmusiems techniniams ir gamtos mokslams sukurti cirką (lazerių šou, netikėti eksperimentai ir t. t.) daug lengviau nei žmogaus mokslų atstovams? Ir galiausiai – gal techniniai ir gamtos mokslai arčiau verslo ir todėl turi didesnį komercinį interesą ar paskatą?
Beje, iš kai kurių palyginti šviežių švietimo organizacijų neproporcingai (savo dydžiui ir reikšmei) aktyvaus dalyvavimo galima spręsti, kad privačios veiklos pasireklamavimas, o ne mokslininkų veiklos populiarinimas kai kuriems dalyviams, ko gero, yra svarbiausias motyvas.
Turinys. Kaip minėta, visų Tyrėjų nakties renginių aplankyti nebuvo įmanoma tiesiog fiziškai, tad kiekvienas lankytojas turėjo susidaryti savo tvarkaraštį. O tai reiškia, kad net da ly vaudamas renginyje, kuriame dominuoja techniniai ir gamtos mokslai, galėjai visą laiką praleisti vien „minkštųjų“ mokslų atstovų pasiūlytoje „naktinėje programoje“ ir išeiti (kitaip nei minėtas uolus lankytojas) su visai kitokiu vaizdiniu galvoje.
Pasirinkusieji tokią humanitarišką orientaciją Vilniuje faktiškai turėjo suktis tarp trijų centrų – Senamiesčio, Mykolo Romerio universiteto ir Saulėtekio.
Pasirinkusieji tokią humanitarišką orientaciją Vilniuje faktiškai turėjo suktis tarp trijų centrų – Senamiesčio, Mykolo Romerio universiteto ir Saulėtekio.
Tokiu atveju viena iš sustojimo vietų galėjo tapti Lietuvos istorijos institutas, kuriame vyko paskaita-diskusija „Būti lietuviu“, skirta šiuolaikinėms etniškumo ir tautiškumo sampratoms aptarti, ir apžvelgti, kaip šiuo metu apibrėžiama lietuviškoji tapatybė.
Paskaitą skaitė ir diskutavo Vida Savoniakaitė ir Auksuolė Čepaitienė. Atėjus į renginio vietą liko akivaizdu, kad didesnio žiūrovų rato rengėjams suburti nepavyko. Gal tema pasirodė netinkama, bet galima būtų lažintis, kad didesnės įtakos turėjo tai, jog instituto patalpos yra pernelyg keistoje vietoje (Kražių g. 5), kuri daugumai žmonių yra nepažįstama.
Bet tai, žinoma, susirinkusiesiems nekliudė išgirsti įdomių įžvalgų apie šiandienius bend ruomeninės tapatybės tyrimus. Suerzinti galėjo nebent keletas per daug išplėstų, užsitęsusių ir tuštokų klausimų. Kita vertus, tai turbūt neišvengiamas viešų renginių atributas.
Laikantis socialinių-humanitarinių mokslų „tvarkaraščio“, netrukus reikėjo skrosti per visą Gedimino prospektą, kad laiku atsirastum Vilniaus universiteto Filosofijos fakultete, kur sociologijos doktorantė Milda Pivoriūtė skaitė paskaitą „Tapsmas suaugusiu šių dienų visuomenėje: (Piterio Peno (?) kartos sociologinė refleksija)“.
Mokslininkė kalbėjo apie tai, kaip sociologija padeda suprasti jaunų žmonių patirtį ir kaip pro šios disciplinos akinius atrodo šiandienis jaunimas bei jo kelias į suaugusiųjų pasaulį.
Mokslininkė kalbėjo apie tai, kaip sociologija padeda suprasti jaunų žmonių patirtį ir kaip pro šios disciplinos akinius atrodo šiandienis jaunimas bei jo kelias į suaugusiųjų pasaulį. Čia bendravimo tarp auditorijos ir lektorės būta gerokai daugiau, o ir žiūrovų amžiaus vidurkis, lyginant su pirmąja paskaita, buvo nukritęs iki bakalaurantų amžiaus vidurkio.
Pivoriūtė savo paskaitoje grindė mintį, kad dabartinei Lietuvos jaunuolių kartai standartiniai įžengimo į suaugystę momentai jau nebėra žūtbūtiniai tikslai, kuriuos reikia pasiekti tam tikra tvarka iki visuomenėje nustatytos amžiaus ribos, pavyzdžiui, vis daugiau jaunuolių skiria papildomo laiko mokslams, peržengdami ribą, kai reiktų jau būti susituokusiam ar turėti vaikų.
Po istorijos ir sociologijos netrukus buvo galima pasirinkti ir trečiąją žmogaus mokslų discipliną – psichologijos paskaitą „Aš ir mano džiunglių broliai arba ar gyvūnai turi asmenybę?“ Nors taip formuluojamas klausimas kėlė išankstinį skepsį (ar tik nebus augintinių mylėtojų kuriamas mitas?), tačiau paskaita buvo vykusi – snausti norėjosi nebent dėl romantiškai prigesintų šviesų.
Paskaitos metu išsakomi teiginiai ir rodytas įrašas apie Sibire veistas pilkąsias lapes vertė susimąstyti ir apie žmogaus poelgių genetinę priklausomybę. Vaizdo įraše buvo pasakojama apie lapių selekciją, kai atrenkant iš vadų lipšniausias ir draugiškiausias žmogui lapes, ilgainiui buvo išvestos romios ir žaismingos lapės, kurios agresijos turėjo ne daugiau nei naminis katinas. Aišku, mokslininkai nebūtų mokslininkai, jei iš šių puikių keturkojų tokiu pačiu principu nebūtų išvedę kažko panašaus į pragaro skaliką Garmą.
Anapus skaičių. Ko gero, sunku būtų nuginčyti (o tai įrodo ir minėtoji kiekybinė statistika), kad tokios viešos paskaitos, tyrimų pristatymas, taigi visa mokslinė akrobatika ir žongliravimas turi didelę vertę, mat su mokslu ir pačiais mokslininkais yra supažindinama visuomenė. Iš dalies tai skaldo tuos stereotipus, kuriais remiantis Tyrėjų naktį ir pradėta rengti, t. y. kad mokslininkas yra paslaptingas (gal net pusiau autistiškas) sutvėrimas, gyvenantis savo nuosavame mikrokosme ir užsiimantis nelabai aišku kuo (tik intuityviai jaučiama, kad „kažkuo sudėtingu“).
Kai mokslininko persona viešajame diskurse perkeliama „kažkur anapus“, kartu su ta persona kažkur anapus yra nustumiamas ir pats mokslas. Kitaip tariant, mokslas nukeliamas ten, kur gyvena mistiški, paslaptingi, nelabai aiškūs reiškiniai, kurie nejučiomis pasąmonėje persilieja su magija ir burtais.
Būtent laikais po išgyvento moksline ir technine prasme nepaprastai dinamiško šimtmečio lengviausia sutikti žmonių, kurie labai sunkiai galėtų paaiškinti, kaip veikia kasdienės technologijos. Galbūt tai kai kam sukeltų nuostabą, bet anaiptol ne visi žino, kokiu būdu šviečia lempos arba kas nutinka kintamos srovės grandinėje nuspaudus jungiklį. O juk lempos uždegamos ir jungiklis spaudžiamas kiekvieną mielą dieną. Šia prasme šiuolaikinis žmogus yra žymiai mažiau išsilavinęs nei Viduramžių miesto gyventojas, pastarasis bent jau galėjo pasakyti, kuo jis naudojasi, kam reikia vienos ar kitos detalės ir kokiu būdu tai veikia.
Tyrėjų naktis ir jos dalyviai mokslą ir mokslininkus ištraukia iš anapus ir grąžina juos į šiapusinę tikrovę, kartu supažindindami su šiuolaikinio mokslo sprendžiamomis problemomis, paaiškindami kasdienių fizinių fenomenų prigimtį.
Tai cirkas, kuris žiūrovams ir paties jo dalyviams neša naudą. Tiesa, šios naudos mastą ir pobūdį įvertinti sunku, net ir praėjus dešimčiai metų nuo pirmosios Tyrėjų nakties. Patiems dalyviams ji, ko gero, akivaizdi, jeigu renginių skaičius nuolat auga. Ar tai keičia mokslininko įvaizdį?
Gal geriausiai į šį klausimą galėtų atsakyti šių metų Tyrėjų naktyje renginį „Nupiešk mokslininką. Kaip tau atrodo mokslininkas – nupiešk ir pasidalink!“ rengėjai. Kokių portretų jie sulaukė? Ateivio, cirko akrobato, aklo kurmio ar superherojaus?
www.nzidinys.lt