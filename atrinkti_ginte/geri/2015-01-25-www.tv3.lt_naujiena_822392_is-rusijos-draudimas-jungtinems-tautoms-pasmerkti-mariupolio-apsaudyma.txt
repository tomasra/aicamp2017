Rusija šeštadienį blokavo Vakarų šalių palaikomą Jungtinių Tautų (JT) Saugumo Tarybos pranešimą, siekiant pasmerkti beatodairišką Ukrainos pietrytinio Mariupolio uostamiesčio apšaudymą raketomis, per kurį žuvo apie 30 civilių, o dar per 90 žmonių buvo sužeisti.
Dokumente, kurį mėginta priimti, raginama „nedelsiant deeskaluoti smurtą“, laikytis rugsėjį paskelbtų paliaubų ir atlikti „objektyvų tyrimą“ dėl šeštadienį surengto Mariupolio bombardavimo iš salvinės raketų ugnies sistemų „Grad“.
Rusijos misijos prieš JT pranešime sakoma, kad dėl to pareiškimo nepavyko susitarti, nes Didžioji Britanija reikalavo pasmerkti prorusiškų separatistų „savigynos pajėgas“, kurias palaiko Maskva. Rusijos misija pabrėžė, kad JT Saugumo Tarybai priklausančios Vakarų šalys niekada nepasmerkė jokių Ukrainos vyriausybės pareiškimų arba veiksmų.
Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.