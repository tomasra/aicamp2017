Latvija ketvirtadienį pradeda pirmininkauti Europos Sąjungos Tarybai ir per šešis jos pirmininkavimo mėnesius iki birželio 30-osios numatoma maždaug 200 įvairaus lygio renginių.
Tarp jų bus neformalių ES ministrų ir ekspertų susitikimų, konferencijų, seminarų. Kai kurie jų vyks naujame Latvijos nacionalinės bibliotekos pastate, kuris buvo atidarytas 2013 metais. Tikimasi, kad į Latviją nušviesti pirmininkavimo renginių atvyks mažiausiai 700 užsienio žurnalistų.
Latvijos pirmininkavimo ES kulminacija bus gegužės 21-22 dienomis vyksiantis Rygos viršūnių susitikimas; jo metu turi būti suplanuota nauja kryptis ES Rytų partnerystės programai, kuri labai nepatinka Rusijai. Šiame susitikime gali būti iš naujo apibrėžti ES santykiai su buvusiomis sovietinėmis šalimis Armėnija, Azerbaidžanu, Baltarusija, Gruzija, Moldova ir Ukraina.
Programa siekiama priartinti šias šešias valstybes prie Vakarų.
„Mano sėkmės etalonas Rygai būtų ... stiprus politinis signalas, kad Rytų partnerystė yra aktuali ir tęsis“, – sakė Latvijos užsienio reikalų ministras Edgaras Rinkevičius.
Pirmadienį, sausio 5 dieną, ES ir visų jos narių vėliavos bus pakeltos per ceremoniją prie Nacionalinės bibliotekos. Kitą ketvirtadienį, sausio 8-ąją, Latvijos nacionaliniuose operos rūmuose įvyks oficialus šalies pirmininkavimo ES pradžios renginys.
Latvija pirmininkavimą Bendrijai iš Italijos perima lygiai metai po to, kai įstojo į euro zoną, kurios nare šį ketvirtadienį tapo jos kaimynė Lietuva.
„Nuo šiol Baltijos valstybes vienys dar vienas simbolis: euras, kuris prisidės prie mūsų žmonių stiprinimo ir konsolidavimo“, – trečiadienį sakė Latvijos premjerė Laimduota Straujuma.
Pirmininkavimas Europos Sąjungos Tarybai, kaip prognozuojama, kainuos Latvijai 70 mln. eurų.
Liepos 1 dieną pirmininkavimą ES perims Liuksemburgas.