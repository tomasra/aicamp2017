Palangą dar draskant stipriai audrai, kurorto savivaldybė jau skaičiuoja miesto patirtus nuostolius ir ruošia prašymą aplinkos ministerijai skirti lėšų audros padarinių likvidavimui.
Sekmadienį Palangos gatves ir paplūdimius apžiūrėjęs kurorto meras Šarūnas Vaitkus ir miestą tvarkančios bendrovės „Palangos komunalinis ūkis“ direktorius Konstantinas Skierus įsitikino, kad šį kartą uraganinio vakarų vėjo stumiamų bangų spaudimo kurorto paplūdimiai neatlaikė.
Iki šiol krantus saugojęs paplūdimio smėlio pakilimas daugelyje vietų yra nuplautas ir bangos pasiekė kopas. Vietomis susiformavo apie 2 metrų aukščio skardžiai, o ten kur kopos buvo žemesnės, vanduo į krantą įsiveržė gana toli.
Ypač nukentėjo mediniai kopų ir paplūdimių takai ir kopų žabtvorių pynimai. Anot komunalininkų vadovo K.Skieraus, pirminiais skaičiavimais iš viso audra sunaikino apie keletą šimtų metrų takų.
Pakilęs vanduo nuplovė pliaže buvusį neįgaliųjų taką ties S.Dariaus ir S.Girėno gatve. Mediniai takai liko lyg nukirpti ten, kur bangos ardė kopas.
Centrinėje paplūdimio dalyje nuniokotų takų ir žabtvorių liekanas jūroje šėlusi audra sunešė net už kelių kilometrų į Ošupio upelį, o jame visą kalną medienos nustūmė dar keliasdešimt metrų gylyn į krantą.
Audra naktį nušlavė Kunigiškių paplūdimyje per žiemą paliktą kupolo formos palapinę. Sulaužytas jos dalis žmonės matė už 5 kilometrų į šiaurę.
Nuo stiprios audros šį kartą nukentėjo jūros tiltas. Beveik visą parą tiltą talžiusios aukštai pakilusios bangos keletoje vietų net išmušė tilto grindinio lentas.
Sugadintas tilto vietas ketinama remontuoti pirmadienį, kai nurims vėjas, nes po pietų vakaris dar buvo toks stiprus, kad ant tilto traukę smalsuoliai sugebėjo paeiti tik gerokai palinkę į priekį. Grįžtančius atgal vėjas į nugarą stūmė taip stipriai, kad norint neparkristi žmonėms teko bėgti.
Vienam vyrui vėjas į jūrą nuskraidino kepurę, kurią bangos dar ilgai svaidė neskubėdamos jos nešti į krantą.
Rūpesčių komunalininkams pridarys ir ištvinusi Rąžės upė. Neabejojama, krantinės prieigas užliejęs vanduo paplaus takų bei aikštelių grindinio pagrindą ir išsiklaipiusias trinkeles teks perkloti iš naujo.
Dėl pakilusios Rąžės nukentės ir tilteliai. Prie J.Basanavičiaus gatvės ties „Žuvinės“ restoranu esantis pėsčiųjų tiltelis yra apsemtas, o po juo susikaupė sąšlavų kalnas.
Baiminamąsi, kad sustiprėjusi aukštyn upe stumiamo vandens srovė tiltelį gali net nunešti.
Naktį vėjas sugebėjo išklibinti ir nuversti net J.Basanavičiaus gatvės šviestuvą.
Patikrinus visą paplūdimių ruožą ir įvertinus padėtį Šventojoje pirmadienį paaiškės tikrasis audros padarytų nuostolių mastas.
„Visa laimė, kad Palangos paplūdimiai prieš keletą metų buvo papildyti smėliu. Jei ne ši valstybės investicija, kurorto kopos jau būtų nuplautos, o jūros vanduo pasiektų miesto gatves“, – teigė Palangos meras Š.Vaitkus.
Anot jo, audros padarinių šalinimas pareikalaus nemažai lėšų ir be vyriausybės pagalbos kurortui išsiversti bus sunku.
Juo labiau, kad neaišku, ar šių metų pradžią paženklinusios stiprios audros netrukus nepasikartos.
Siautusi audra padarė nuostolių Kuršių nerijos nacionaliniame parke. Kaip naujienų agentūrai BNS pirmadienio rytą sakė parko vadovė Aušra Feser, vanduo paplovė Pervalkos kopagūbrį, nukentėjo Smiltynės gelbėjimo stotis.
„Pervalkoje kol kas matėsi patys didžiausi griovimai – praktiškai likę vieni laiptai ir paplauta 300–400 metrų kopagūbrio, stati siena telikusi. Ir Smiltynėje labai stipriai – ir gelbėjimo stotis nukentėjo, ir kopagūbris“, – sakė A.Feser.