Penktadienį Olandijoje prasidėjusias Europos greitojo čiuožimo trumpuoju taku pirmenybes sėkmingai pradėjo vienintelė Lietuvos atstovė - Agnė Sereikaitė.
20-metė Lietuvos sportininkė 500 m rungtyje laimėjo trečiąjį atrankos čiuožimą (44,728 sek.), aplenkusi olandę Suzanne Schulting (45,965 sek.), vengrę Bernadett Heidum (46,043 sek.) ir ukrainietę Oleną Korinčiuk (46,320 sek.).
Antrojo atrankos etapo penktajame čiuožime A.Sereikaitė buvo antra (44,467 sek.), pralaimėjusi tik lenkei Patrycjai Maliszewskai (44,437 sek.), ir užsitikrino vietą šios rungties ketvirtfinalyje.
1500 m rungties ketvirtajame atrankos čiuožime lietuvė, aplenkusi penkias varžoves finišavo pirma (2 min. 33,192 sek.) ir kartu su Lara Van Ruijven (2:33,573) bei ruse Jekaterina Konstantinova (2:33,637) iškopė rungties pusfinalį.
A.Sereikaitei lygių nebuvo ir 1000 m rungties šeštajame atrankos čiuožime. Aplenkusi visas tris varžoves, lietuvė finišavo pirma (1:38,429) ir kartu su lenke P.Maliszewska (1:39,165) užsitikrino vietą šios rungties ketvirtfinalyje.
Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB "BNS" sutikimo draudžiama.