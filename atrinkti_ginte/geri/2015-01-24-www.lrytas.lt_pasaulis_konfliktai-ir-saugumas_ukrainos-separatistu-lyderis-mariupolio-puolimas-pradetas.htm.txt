Separatistai nesustoja ir užėmę Donecko oro uostą žengia toliau. Kaip ir prognozuota, kitu taikiniu tapo Mariupolio miestas. Žuvusiųjų skaičius jau išaugo iki 30 žmonių. Per rytinį Mariupolio apšaudymą žuvo du vaikai  – 15 metų mergaitė ir penkerių metų berniukas. 87 sužeisti (tarp jų – 5 vaikai). Ligoninėse šiuo metu gydomi 75 žmonės. Vis daugiau aukų randama susprogdintuose butuose.
Kaip pranešė Ukrainos Vidaus reikalų ministerijos Donecko srities valdybos viršininkas Večiaslavas Abroskinas, į apšaudymo zoną pateko trijų gatvių – Kijevo, Olimpinės ir Gegužės 1-osios – rajonas.
Spaudos tarnybos duomenimis, per apšaudymą daugiausia sužeistųjų buvo Kijevo gatvėje. Artilerijos sviediniai pataikė į parduotuves ir turgavietes, kur buvo daug žmonių.
„Azovo“ bataliono atstovai šią informaciją patvirtino „Facebook“ puslapyje. Be kita ko, jie pranešė, kad smūgiai suduoti ir ukrainiečių postui kaime netoli Vinogradno.
Miesto merija taip pat pranešė, kad per rytinį išpuolį kilo gaisrų pastatuose, degė automobiliai.
„Šiuo metu yra mobiliojo ryšio problemų, neįmanoma prisiskambinti giminėms, gyvenantiems kitose miesto dalyse“, – sakė vietinis gyventojas Eduardas telefonu naujienų agentūrai AFP.
Paskelbė puolimą
Prorusiškų separatistų Ukrainoje lyderis Aleksandras Zacharčenka, kaip praneša naujienų agentūra „RIA Novosti“, šeštadienį pareiškė, kad pradėtas Azovo jūros uosto Mariupolio puolimas.
„Šiandien mes pradėjome Mariupolio puolimą. Tai bus geriausias paminklas visiems mūsų žuvusiesiems“, – taip jis sakęs Donecke per žuvusiųjų pagerbimo ceremoniją.
„O po kelių dienų mes uždarysime Debalcevo žiedą ir atkeršysime už aukas, žuvusias Donecke ir Horlivkoje“, – pareiškė A.Zacharčenka per ceremoniją, kai buvo dedamos gėlės visuomeninio transporto stotelėje Donecke, kur prieš kelias dienas žuvo žmonės.
Iš Mariupolio bėga persigandę gyventojai
„Visi mieste išsigandę. Banditai jau užėmė oro uostą. Dabar jie ėmė naikinti patį Mariupolį“, – pridūrė jis.
Mariupolio gyventojai šiuo metu masiškai bėga iš apšaudomų regionų. Įtariama, kad planuojamas ir dar galingesnė ataka. Šis pusmilijonis mietas prie Azovo jūros yra prie kelio,jungiančio separatistų užimtus rajonus rytuose su Juodosios jūros Krymo pusiasaliu, kurį Rusija atplėšė nuo Ukrainos pernai kovo mėnesį – šį veiksmą pasmerkė tarptautinė bendruomenė.
Pernai rugsėjį Kijevo pajėgoms pavyko atremti maištininkų ataką, bet didele kaina, kuri paskatino prezidentą Petro Porošenką sutikti su rugsėjo 5-osios paliaubomis.
Tačiau po to kovos nesiliovė, žuvo dar mažiausiai 1500 žmonių, o praėjusį penktadienį separatistai galutinai atsisakė laikytis paliaubų susitarimo.
Donecko separatistų lyderis penktadienį pareiškė suplėšęs rugsėjo susitarimą ir pradedąs didelio masto puolimą, kuriuo bus siekiama užimti daugiau Ukrainos žemių.
„Mūsų pusė nebesistengs siekti taikos derybų, – sakė Aleksandras Zacharčenka. – Mes ketiname pulti iki pat Donecko srities sienos“.