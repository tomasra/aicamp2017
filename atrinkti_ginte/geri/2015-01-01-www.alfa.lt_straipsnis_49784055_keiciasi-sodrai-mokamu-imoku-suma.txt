Nuo sausio 1 d. minimaliąją mėnesinę algą konvertuojant į 300 eurų, o bazinei pensijai kylant iki 105 eurų, keičiasi savarankiškai dirbančių asmenų „Sodrai“ mokama privalomojo sveikatos draudimo (PSD) ir valstybinio socialinio draudimo įmokų suma.
Asmenys, kurie moka 9 proc. PSD įmoką, skaičiuojamą nuo minimaliosios mėnesinės algos, nuo sausio 1 d. kiekvieną mėnesį privalo mokėti 27 eurų dydžio PSD įmoką. Tokio dydžio PSD įmokas mokės: individualių įmonių savininkai; tikrųjų ūkinių bendrijų ir komanditinių ūkinių bendrijų tikrieji nariai; mažųjų bendrijų nariai; asmenys, kurie verčiasi individualia veikla; šeimynos dalyviai; asmenys, kurie verčiasi individualia žemės ūkio veikla, kurių žemės ūkio valdos ar ūkio ekonominis dydis už praėjusių metų laikotarpį nuo sausio 1 dienos iki gruodžio 31 dienos yra didesnis kaip 2 ekonominio dydžio vienetai ir jie yra pridėtinės vertės mokesčio mokėtojai.
Asmenų, kurie verčiasi individualia žemės ūkio veikla, kai jų žemės ūkio valdos ar ūkio ekonominis dydis yra 4 ekonominio dydžio vienetai arba didesnis, kiekvieną mėnesį nuo minimaliosios mėnesinės algos mokamų valstybinio socialinio draudimo įmokų dydis nuo sausio 1 d. yra 85,5 euro (88,5 euro, jei asmuo pensijų kaupime dalyvauja mokėdamas papildomas kaupiamąsias pensijų įmokas savo lėšomis).
Už šeimynos dalyvius kas mėnesį nuo minimaliosios mėnesinės algos mokamų valstybinio socialinio draudimo įmokų dydis nuo sausio 1 d. yra 85,5 euro (88,5 euro, jei asmuo pensijų kaupime dalyvauja mokėdamas papildomas kaupiamąsias pensijų įmokas savo lėšomis).
Jeigu nuo sausio 1 d. už individualių įmonės savininką, ūkinės bendrijos tikrąjį narį ar mažosios bendrijos narį turi būti priskaičiuojama valstybinio socialinio draudimo įmoka nuo minimaliosios mėnesinės algos, tai šios valstybinio socialinio draudimo įmokos dydis yra 78,9 euro (81,9 euro, jei asmuo pensijų kaupime dalyvauja mokėdamas papildomas kaupiamąsias pensijų įmokas savo lėšomis).
Nuo sausio 1 d. verslo liudijimus turinčių asmenų už visą mėnesį galiojantį verslo liudijimą valstybinio socialinio draudimo įmokos dydis yra 52,5 euro.