Oro linijų bendrovė „Air Lituanica“ 2014 metais pervežė daugiau nei 132 tūkst. keleivių, per visą veiklos laikotarpį – daugiau nei 182 tūkst., o kitais metais planuoja perkopti 200 tūkst. pervežtų keleivių skaičių ir plėsti savo skrydžių geografiją.
Į 2014 m. vykusius „Air Lituanica” skrydžius buvo parduota daugiau nei 140 tūkst. bilietų. Vidutinė bilieto kaina į vieną pusę be oro uosto mokesčių yra 84 Eur / 290,04 Lt. Daugiausiai keleivių pervežta Talino kryptimi – 27 tūkst., antroje vietoje Paryžius – 22,5 tūkst., paskui seka Berlynas ir Miunchenas po 20 tūkst. keleivių. Per metus „Air Lituanica” pervežė net 11,5 tūkst. tranzitinių keleivių, kurie per Vilniaus oro uostą keliavo iš arba į Taliną.
„Talino maršruto sėkmė geriausiai iliustruoja, kad mūsų pasirinkta strategija orientuotis į keliaujančiuosius darbo reikalais, veikia. Ta linkme dirbame ir toliau, sausio mėnesį pradedame skrydžius iš Vilniaus į Stokholmo Broma oro uostą – patogūs rytiniai ir vakariniai skrydžiai į Švedijos sostinės centre esantį oro uostą pirmiausiai skirti dažnai keliaujantiems darbo reikalais“, – sako „Air Lituanica“ komercijos direktorius Simonas Bartkus.
Jis priduria, kad 2014 m. įsibėgėjo ir „Air Lituanica“ Vokietijos kryptys – Berlynas ir Miunchenas, kurios ypač traukia atvykstamąjį turizmą, o 2015 m. planuojamas ir tolimesnis augimas šiomis kryptimis – planuojama pasiūlyti daugiau skrydžių į Vokietijos miestus.
Tarp tradicinių oro linijų bendrovių, skraidančių Vilniaus oro uoste, „Air Lituanica” užima 11-12 proc. rinkos dalį. Tarptautiniame Vilniaus oro uoste šiais metais keleivių srautas išaugo 10 procentų.