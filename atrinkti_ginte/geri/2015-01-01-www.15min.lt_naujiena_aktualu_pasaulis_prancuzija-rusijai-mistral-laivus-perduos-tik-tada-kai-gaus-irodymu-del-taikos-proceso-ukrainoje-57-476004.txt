Prancūzija Rusijos užsakytus du karo laivus perduos tik tada, kai bus konkrečių tvirtos taikos Ukrainoje ženklų, pareiškė ketvirtadienį Prancūzijos gynybos ministras.
Vakarai kaltina Rusiją separatistų Ukrainos rytuose palaikymu ir ginklavimu.
Europos Sąjungai ir Jungtinėms Amerikos Valstijoms paskelbus Rusijai sankcijas, Prancūzijai tapo sudėtinga vykdyti savo įsipareigojimą dėl 1,2 mlrd. eurų sutarties pateikti du „Mistral“ klasės karo laivus Rusijai – nors sutartis buvo pasirašyta dar gerokai iki krizės.
Turi būti paliaubų procesas, kurio būtų laikomasi, ir politinių gairių, kurios vestų taikos ir ramybės sugrąžinimo link
„Turi būti paliaubų procesas, kurio būtų laikomasi, ir politinių gairių, kurios vestų taikos ir ramybės sugrąžinimo link“, – sakė Jeanas-Yves Le Drianas radijui „Europe 1“.
„Matau daromas pastangas, tačiau kadangi jos nėra nei akivaizdžios, nei įrodomos, mes negalime priimti sprendimo“, – pridūrė ministras.
Sutartis tarp prancūzų bendrovės DCNS ir Rusijos „Rosoboroneksport“ dėl dviejų „Mistral“ klasės sraigtasparnešių pristatymo Rusijai buvo pasirašyta 2011 metais. Pirmąjį laivą buvo numatyta pateikti Rusijos laivynui 2014 metų pabaigoje.
Paryžius lapkričio pabaigoje pareiškė, kad pirmojo karo laivo pateikimas Rusijai stabdomas „iki kito pranešimo“.
Šiuo metu du šio tipo laivai – „Vladivostok“ ir „Sevastopol“ yra Sen Nazero uoste Prancūzijoje.