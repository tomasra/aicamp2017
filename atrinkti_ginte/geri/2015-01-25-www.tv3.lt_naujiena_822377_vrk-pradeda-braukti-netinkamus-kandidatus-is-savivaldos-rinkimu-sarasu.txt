Vyriausioji rinkimų komisija (VRK) sekmadienį planuoja pradėti braukti netinkamus kandidatus iš savivaldybių tarybų rinkimams pateiktų partijų bei visuomenininkų sąrašų.
Pasak VRK vadovo, keletas kandidatų netinkami dėl per jauno amžiaus, taip pat yra per šimtą, kurie nėra deklaravę gyvenamosios vietos savivaldybėje, į kurios tarybą kandidatuoja.
„Jei bus parengta medžiaga, pradėsime netinkamų kandidatų braukymą. Yra netinkamų dėl amžiaus, patekę keletas per jaunų žmonių, atrodo, dvylika-trylika. Taip pat galvojame, kad priimsime sprendimus dėl kandidatų, kurie netinka dėl gyvenamosios vietos, irgi jau gauname atsakymus, tokių yra 116“, - BNS sakė Z.Vaigauskas.
Įstatymai numato, kad savivaldybės tarybos nariu gali būti renkamas nuolatinis šios savivaldybės gyventojas, kuriam rinkimų dieną yra sukakę 20 metų. Gyvenamoji vieta toje savivaldybėje turi būti deklaruota iki pareiškinių dokumentų pateikimo savivaldybės rinkimų komisijai dienos. Šis terminas baigėsi praėjusią savaitę.
Taip pat iš rinkimų kovos vėliau dar bus braukiami anksčiau nuteisti, tačiau to rinkimų anketoje nenurodę kandidatai. Komisija kol kas neturi visos informacijos dėl tokių kandidatų, tačiau VRK vadovas užsimena, kad jų gali būti ir keli šimtai.
Įstatymas numato, kad kandidatas turi nurodyti anketoje, jei po nepriklausomybės atkūrimo Lietuvos ar užsienio valstybės teismo įsiteisėjusiu nuosprendžiu buvo pripažintas kaltu dėl nusikalstamos veikos. Teistumą dėl sunkaus ar labai sunkaus nusikaltimo padarymo reikia nurodyti be išlygų. Tuo tarpu okupacinio režimo teismo sprendimas dėl nusikaltimo valstybei nenurodomas.
Savivaldos rinkimuose pareiškė norą dalyvauti daugiau kaip 16 tūkst. asmenų, per 400 pageidauja varžytis dėl merų postų. Rinkimai į savivaldybių tarybas bei tiesioginiai merų rinkimai vyks kovo 1 dieną.
Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.