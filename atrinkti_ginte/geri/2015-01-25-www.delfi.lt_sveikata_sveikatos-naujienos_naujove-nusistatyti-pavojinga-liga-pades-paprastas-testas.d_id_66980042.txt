Naujas internete prieinamas testas padeda nustatyti rizikos susirgti Alzheimerio liga laipsnį.
Kaip teigia specialistai, jis rekomenduojamas visiems vyresniems nei 50 metų žmonėms, skelbia „The Daily Mail“.
20 minučių jūsų laiko pareikalausiantis kognityvinių funkcijų testas, pradėjęs veikti vos prieš kelias dienas, pateikia klausimų, susijusių su gyvenimo būdu bei mitybos įpročiais. Jis padeda nustatyti, ar žmogus rizikuoja susirgti Alzheimerio liga, jeigu taip – koks galimas tokios rizikos laipsnis.
Iš viso reikia atsakyti į 37 klausimus, taip pat pateikiami interaktyvūs atminties testai. Specialistų teigimu, šis testas – bandymas paskatinti žmones atsisakyti riziką sukeliančių veiksnių ir suteikti daugiau informacijos apie šią ligą.
Skelbiama, kad testas skirtas 50-70 metų amžiaus žmonėms. Testą sudarė Oksfordo universiteto profesorius Davidas Smithas, vienas iš įtakingiausių Alzheimerio ligos tyrinėtojų visoje Jungtinėje Karalystėje.
Profesorius D. Smithas, daug metų besidomintis kognityvinių funkcijų tyrimais, teigia, kad šis testas ne tik padeda sužinoti apie ligos riziką, bet ir pateikia patarimų, kaip gyventi sveikiau.
D. Smithas „The Daily Express“ sakė: „Šis testas ne tik padeda žmonėms užkirsti kelią galimai rizikai, bet ir pasitarnauja kaip kasmetinis tyrimas, leidžiantis stebėti, kaip gyvenimo būdo pokyčiai lemia teigiamus kognityvinės funkcijos pokyčius“.
Testas, kurį galima atlikti apsilankius „Food For The Brain“ svetainėje, buvo pristatytas po sėkmingo bandymo, kuriame dalyvavo 200 tūkst. žmonių. Jo veiksmingumą vertino ir sveikatos priežiūros specialistai.
Susirgti Alzheimerio liga rizikuoja kas ketvirtas vyresnis nei 50 metų žmogus. Šiuo metu vien Jungtinėje Karalystėje šia liga serga 850 tūkst. žmonių.
Veiksmingų vaistų nuo šios ligos nėra, o tarp dažniausiai minimų rizikos veiksnių – protą stimuliuojančios veiklos trūkumas, mažas fizinis aktyvumas ir daržovių bei svarbiausiųjų vitaminų stygius. Be to, pavojų didina per didelis cukraus ir riebalų kiekis maiste.
„Food For The Brain“ vadovas Patrickas Holfordas teigia, kad iš 200 tūkst. žmonių, kurie dalyvavo testo bandyme, 85 proc. atsidūrė vadinamojoje „žaliojoje zonoje“ (tai reiškia, kad jie šia liga neserga). Likusiems patarta apsilankyti pas šeimos gydytoją.
„Skatindami žmones užsiimti prevencija, stebėti savo atminties būklę, tikimės tiksliai išsiaiškinti, ką valgyti ir kaip keisti gyvenimo būdą, siekiant išvengti tokių sveikatos problemų. Galėtume padėti šimtams tūkstančių žmonių“, – tvirtina P. Holfordas.
„Norime paskatinti visus vyresnius nei 50 metų žmones užsiimti prevencija, kol dar ne vėlu. Jeigu vyresni nei 50 metų žmonės kiekvienais metais atliks paprastų atminties testų, jie gali maksimaliai sumažinti Alzheimerio riziką. Pokyčiai smegenyse prasideda sulaukus 50 metų. Kitaip tariant, tikrai nebūna taip, kad Alzheimerio liga žmonės staiga suserga sulaukę 80 metų. Pokyčiai prasideda žymiai anksčiau, sulaukus 30-40 metų – procesai, besibaigiantys Alzheimeriu. Du iš penkių vyresnių nei 60 metų žmonių susiduria su kognityvinių funkcijų silpnėjimu, todėl jiems Alzheimerio ligos rizika itin didelė. Tikimės, kad mūsų parengtas testas taps veiksminga prevencine priemone“, – sako P. Holfordas.
Specialistai pabrėžia, kad šis testas – prevencinis, jo negalima prilyginti diagnostikai.
Testą (anglų kalba) galite atlikti čia.