Lietuvos užsienio reikalų ministras Linas Linkevičius padėtį Ukrainoje sekmadienį telefonu aptarė su aukštais Europos Sąjungos (ES) ir NATO pareigūnais.
Ministras BNS sakė su ES užsienio politikos vadove Federica Mogherini (Federika Mogerini) aptaręs, kaip Europa galėtų reaguoti į Rusijos remiamų separatistų veiksmus, ir kalbėjo apie galimybę pirmadienį surengti neeilinį ES užsienio reikalų ministrų susitikimą.
F. Mogherini (Federika Mogerini) nusprendė ketvirtadienį surengti neeilinį užsienio reikalų ministrų susitikimą dėl Ukrainos.
„Kviečiu neeilinį Užsienio reikalų tarybos susitikimą kitą ketvirtadienį dėl Ukrainos“, - socialiniame tinkle „Twitter“ sekmadienio vakare parašė F.Mogherini
Su NATO pajėgų vyriausiuoju vadu JAV generolu Philipu Breedlove'u (Filipu Bridlavu) L.Linkevičius kalbėjosi apie suaktyvėjusius Rusijos karių ir Maskvos remiamų separatistų veiksmus Rytų Ukrainoje.
„Karių buvimas Luhansko ir Donecko regione, ne tik ties Mariupioliu, bet ir kitur, yra tikrai padidėjęs. Vykdoma karinė akcija neįmanoma be labai sudėtingos karinės technikos, kuri yra teikiama iš Rusijos kariuomenės“, - BNS sakė ministras.
Šie pokalbiai telefonu įvyko po to, kai šeštadienį per raketų smūgį Ukrainos vyriausybės kontroliuojamame Mariupolio uostamiestyje žuvo 30 žmonių.
JAV pažadėjo didinti spaudimą Rusijai, o ES pareigūnai svarsto galimybę sušaukti neeilinį ministrų posėdį. Pasak L.Linkevičiaus, dėl Ukrainos pirmadienį gali būti šaukiamas ir Jungtinių Tautų Saugumo Tarybos posėdis.