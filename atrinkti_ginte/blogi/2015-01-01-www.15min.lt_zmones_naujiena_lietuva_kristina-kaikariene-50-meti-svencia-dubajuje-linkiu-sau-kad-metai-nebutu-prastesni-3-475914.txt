Sausio 1-ąją 50-ąjį jubiliejų švenčianti renginių organizatorė Kristina Kaikarienė gimtadienį pasitinka netradiciškai: ankstyvą rytą išskrido į Dubajų, Jungtinius Arabų Emyratus. Šioje egzotiškoje šalyje K.Kaikarienė lankosi pirmąkart, drauge su ja atostogaus visa šeimyna.
„Iki šiol Dubajuje dar nesu buvusi. Taip mane nustebino šeima – pateikė staigmeną“, – jubiliejaus išvakarėse Žmonės.lt sakė K.Kaikarienė. Tiesa, užsienyje savo šventę ji pasitinka ne pirmąkart: pernai, pavyzdžiui, gimtadienį atšventė Romoje – pati spontaniškai suorganizavo kelionę.
O ir dabar į Dubajų išskrido namuose praleidusi vos kelias dienas: kartu su artimaisiais vos spėjo grįžti iš Italijos, kur tradiciškai leido laiką slidinėdama.
„Gimtadienį visad švenčiu tik su šeima. Tai – vienintelė šeimos tradicija. Kasmet noriu būti su vyru, dukra, sese, savo tėveliais. Tas noras nekinta jau daug metų“, – sakė K.Kaikarienė. Rytą iš Vilniaus pakilęs jos lėktuvas Dubajuje nusileis tik vėlyvą popietę.
Kadangi Dubajuje K.Kaikarienė dar niekad nėra buvusi, tai ir išankstinių lūkesčių įmantrių neturėjo. „Noriu saulės, baseino, jūros, pagulėti, snausti, gerai, ramiai praleisti laiką. Tik tiek... Visi metai buvo labai darbingi, todėl dabar noriu kokybiškai pailsėti su pačiais artimiausiais“, – Žmonės.lt vardijo ji. Ilsėtis ji ketina visą savaitę.
Gimti sausio 1-ąją – privalumas ar trūkumas? „Visi tada būdavo po balių, pavargę, nebenorėdavo nieko švęsti... O šiai dienai viskas kitaip. Prabėga tokios „ataskaitinės“ šventės, per kurias viską permąstome – ką padarėme gerai, ką blogai, ko reikia atsiprašyti, kam pasakyti komplimentą... O tada ateina ta diena, kuri būna visiškai mano. Visi būna atsipalaidavę, kažkokie geri, daug prilinkėję ir patys daug linkėjimų sulaukę“, – svarsto K.Kaikarienė.
Ko ji linki sau jubiliejaus proga? „Eilinįkart sau linkiu tobulinti kalbų mokėjimą. Taip pat kad metai nebūtų prastesni. Kad artimieji būtų kuo sveikesni. Galbūt kad pati būčiau meilesnė savo artimiesiems. Kad klientai, kuriems kuriame šventes, būtų kuo laimingesni. Man labai gera matyti jų džiaugsmo ašaras. Linkiu sau visiškai tradicinių dalykų, tačiau visi jie – būtini“, – tikina.