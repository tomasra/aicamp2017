Didžiosios metų šventės lietuviams pirmiausia asocijuojasi su gausiai vaišėmis nukrautu stalu. Deja, neretai „šventinės dietos“ baigiasi ne tokia džiugia savijauta. Dažną kankina virškinimo sutrikimai, energijos trūkumas, sunkumo jausmas. Ne gana to, mėgaujantis lietuviškos virtuvės skanumynais, vos per keletą dienų nesunku priaugti ir papildomų kilogramų, o numesti juos gali nepakakti ir kelių savaičių. Kas padėtų atgauti dailias kūno linijas po švenčių maratono ir ką daryti, kad ateityje išvengti nemalonių pojūčių ir svorio pokyčių? Apie tai pasakoja gydytoja dietologė Žana Antonova.
Kokios problemos dažniausiai kankina prieš šventes?
Dažniausia problema, su kuria susiduriama šventiniu laikotarpiu, yra virškinimo sutrikimai. Dėl didelio maisto kiekio sulėtėjęs virškinimas sukelia sunkumo jausmą, jaučiamas energijos trūkumas, mieguistumas. Dėl šios priežasties mažiau judame, todėl neišnaudojame visų su maistu gautų kalorijų ir ima augti svoris.
Ar įmanoma per šventes valgyti tai, kas skanu ir džiaugtis puikia savijauta?
Nepaneigsi – švęsti lietuviai mėgsta ir ne tik per didžiąsias metų šventes, bet ir per gimtadienius, krikštynas, ar tiesiog savaitgalį su draugais. Mitybos specialistė, gydytoja dietologė Žana Antonova sako, kad išlaikyti gerą savijautą ir kūno formas jums tikrai pavyks jeigu per proginius susiėjimus laikysitės vos kelių paprastų taisyklių.
„Kaip ir kasdien taip ir per šventes, reikėtų stengtis laikytis dienos režimo. Deja, tai ne visada pavyksta, todėl patartina paprasčiausiai neskubėti valgant maistą. Leiskite sau pasimėgauti patiekalais ir valgykite juos lėtai. Lėtai valgant palaipsniui ateina sotumo jausmas, tad galiausiai suvalgome mažiau maisto, nei valgydami paskubomis, tai apsisaugodami nuo persivalgymo“, – sako gydytoja-dietologė.
Pasak jos, nemažiau svarbu yra vartoti daug skysčių. „Skysčiai palengvina virškinimą bei gerina medžiagų apykaitą“.
Gydytoja taip pat pataria atidžiai planuoti ir vaišių patiekalus. „Lietuvoje įprasta per šventes ir balius gausiai valgyti, todėl ruošiantis iš anksto patartina gerai apgalvoti, kokius patiekalus patieksime. Gausiam stalui verčiau rinktisnekaloringus, lengvai virškinamus ir kiek įmanoma labiau tarpusavy derančius produktus, vengti riebalų pertekliaus“, – sakė Ž. Antonova.
Smaližiams vietoje cukraus – natūralus saldikliai
Jeigu jums vis dėl to nepavyko išvengti persivalgymo ir priaugote vieną kitą kilogramą, patartina kelias dienas po švenčių rinktis lengvesnį maistą, gerti virškinti padedančias žolelių arbatas ir įvairių skysčių, nevalgyti likus mažiau kaip keturioms valandoms iki miego. Turbūt ne vienas mitybos specialistas sutiktų, kad nemažiau svarbu yra judėti – net ir per šventes. Tačiau neišsigąskite, kad būtina plušėti sporto klube jei to nemėgstate – (po)šventinę mankštą kuo puikiausiai gali atstoti ir ilgesnis pasivaikščiojimas su šeima.
Dar vienas paprastas triukas smaližiams – įprastą cukrų keisti saldikliais. Dauguma jų tinka ne tik saldinti gėrimus, bet ir kepiniams ar desertams ruošti. Saldikliai unikalūs tuo, kad yra saldesni už cukrų, tačiau turi mažiau kalorijų, o kai kurie tinka ir gliukozės netoleruojantiems žmonėms. Norintiems laikytis natūralios mitybos principų patartina rinktis natūralų saldiklį iš medaus žolės augalo, kuris yra net 200 kartų saldesnis už cukrų, beveik neturi kalorijų ir tinka sergantiems diabetu. Šios žolės galite nesunkiai užsiauginti ir namuose ant palangės ir vietoje cukraus naudoti šviežius arba džiovintus lapelius.