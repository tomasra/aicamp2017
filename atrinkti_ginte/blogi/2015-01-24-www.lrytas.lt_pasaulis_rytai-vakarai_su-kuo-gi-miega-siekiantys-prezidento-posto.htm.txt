Jau po 4 mėnesių vyks Lenkijos prezidento rinkimai, tad šalies politikai netikėtai nusprendė, jog reikia vadinamosios miegamųjų liustracijos. Siekis atskleisti nemoralias konkurentų intymaus gyvenimo paslaptis dalį lenkų kol kas tiktai džiugina.
Beje, pradžią keistai liustracijai davė ne kokie gašlybių mėgėjai, o dešinioji ir katalikiška žiniasklaida, ėmusi gvildenti, su kuo miega naujasis Slupsko meras gėjus Robertas Biedronis.
Gandai, kad šis 38 metų seimūnas, garsiausias šalies homoseksualas, netikėtą pergalę Slupske sieks pratęsti prezidento rinkimuose, katalikų radikalams sukėlė savotišką paniką.
Kairiųjų pažiūrų politikai neliko skolingi ir ėmė viešinti dviprasmiškas konservatyvių dešiniųjų politikų linksmybes miegamuosiuose.
Ši tema netrukus užvaldė ne tiktai bulvarinę, bet ir rimtąją žiniasklaidą.
Todėl sociologai šaipydamiesi tokią rinkimų priešistorę įvardijo kaip politinę miegamųjų liustraciją.
Partneris – neištikimas
Skolose paskendusio 93 tūkst. gyventojų turinčio Slupsko senbuviai teigė, kad vos mėnesį meru dirbantis R.Biedronis miesto reklamai ir labui padarė daugiau negu jo pirmtakas per dešimtmetį.
Dviračiu į darbą važinėjantis ir pavaldinių tarnybines išlaidas maksimaliai apribojęs R.Biedronis sužavėjo ne tik slupskiečius, bet ir gretimų miestų gyventojus.
Kadangi R.Biedronis ir Seime buvo pelnęs daugybę pagyrų kaip vienas darbščiausių parlamentarų, jį kritikuoti norinčių priešininkų akys nukrypo į intymius santykius.
Katalikiškos Teisės ir teisingumo partijos (TTP) išlaikomas dienraštis „Gazeta Polska Codzienna“ neseniai pranešė atskleidęs, jog ilgametis R.Biedronio partneris Krzysztofas Smiszekas yra neištikimas.
Minėto dienraščio žurnalistai užsiregistravo vokiškame gėjų pažinčių tinklalapyje ir esą rado K.Smiszeko nuotrauką ir skelbimą, kad ieško draugo.
R.Biedronis skubiai pareiškė, kad tai falsifikuotas skelbimas, o jis su jaunesniu partneriu teisininku kartu laimingai gyvena 9 metus.
R.Biedronis patikino, kad didžiausia jo ir partnerio svajonė yra ta, kad Lenkijoje būtų įteisintos homoseksualų santuokos, o juodu su K.Smiszeku galėtų susituokti.
Tokie Slupsko mero tvirtinimai neįtikino TTP šalininkų ir jie pareiškė, esą K.Smiszeko įdėtas skelbimas liudija, kad gėjai, priešingai nei heteroseksualūs katalikai, yra nepaprastai pasileidę ir nesugeba visą gyvenimą išlikti ištikimi.
Kiek vaikų turi konservatorius?
R.Biedronį ginanti kairuoliška žiniasklaida metėsi į kontrpuolimą ir paviešino, kad radikalios katalikiškos partijos Naujųjų dešiniųjų kongreso (NDK) vadovas, kandidatas į šalies prezidentus Januszas Korwinas-Mikke ne šiaip smagiai leido laiką su meiluže. Pastaroji esą laukiasi.
Žinia, kad vedęs 72 metų europarlamentaras su 43 metais jaunesne partijos kolege užmezgė romaną ir dabar moteris laukiasi kūdikio, apstulbino visuomenę. Ne mažiau pribloškė ir vėlesnis J.Korwino-Mikke prisipažinimas, kad ši meilužė pagimdė jau antrą jųdviejų vaiką.