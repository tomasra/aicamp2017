Kalėdos ir Naujieji metai – jaukumo kupinos šventės, kai daugybė mūsų keliauja lankydami giminaičius ar vykdami atostogauti, net nesusimąstydami apie namuose paliktus maisto likučius. Užmirštas maistas šventes dažniausiai pabaigia nelaukta „dovana“ – namus užpuolusiais kenkėjais.
Privilioja maisto likučiai
Kenkėjų kontrolės ekspertų „Dezinfa“ vadovės Margaritos Kutkaitės teigimu, žiemos šventės ir atvėsus orams padidėjusi kambario temperatūra namuose – vienos dažniausių kenkėjų įsiveisimo namuose priežasčių.
„Šurmulio ir pakilios nuotaikos apimti žmonės palieka maisto likučius ant spintelių, stalo, užmiršta išnešti šiukšles ir kelioms dienoms namus palieka tuščius. Tai – puikios sąlygos veistis kenkėjams. Po švenčių maratono sulaukiame daugybės klientų skambučių dėl tarakonų ir graužikų naikinimo“, – sako M. Kutkaitė.
Problemos sprendimas – kuo greičiau
Kenkėjų, su kuriais gyventojai susiduria daug dažniau, nei norėtų, visų pirma galima išvengti laikantis švaros namuose. Reikia nuvalyti visus paviršius, ant kurių patenka maistas, spintelių kampus ir tarpus tarp jų, nepalikti maisto likučių ir šiukšlių, birius produktus laikyti jiems skirtuose induose.
„Tvarka ir švara – vienos svarbiausių kovos ir su tarakonais, faraoninėmis skruzdėlėmis ir kitais kenkėjais priemonių. Prieš išvykstant šventinių atostogų reikėtų kruopščiai išsivalyti namus, nepalikti maisto ant stalo, išnešti šiukšles, šiukšliadėžes laikyti sandariai uždarytas, vėdinti patalpas“, – pataria M. Kutkaitė.
Kenkėjų kontrolės ekspertai rekomenduoja laiku imtis prevencinių priemonių, kad netektų susidurti su netikėtomis ir nemaloniomis pasekmėmis.