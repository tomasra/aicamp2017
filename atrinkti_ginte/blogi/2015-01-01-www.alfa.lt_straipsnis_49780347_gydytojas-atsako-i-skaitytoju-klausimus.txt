Jei turite sveikatos problemų, kurios neleidžia naktį ramiai miegoti, savo opius klausimus galite užduoti Tarandės šeimos klinikos šeimos gydytojui terapeutui el. paštu: sveikata@alfa.lt arba po tekstu esančioje skiltyje „Komentarai“.
Į skaitytojų klausimus atsako Tarandės šeimos klinikos šeimos gydytoja terapeutė Neringa Sakalauskė.
Man 27 metai, šeimos neturiu, nesijaučiu itin pervargęs, bet vakarais negaliu užmigti. Girdžiu lietaus,vėjo sukeliamą triukšmą. Ką daryti? Petras.
Petrai, panašu, kad Jus vargina padidėjęs jautrumas, kuris neleidžia ramiai atsipalaiduoti grįžus po darbo. Įdomu, kaip sekasi darbe, ar nėra kokių nors dėmesio sutrikimų? Pirmiausia sau padėtumėte, jei pradėtumėte sportuoti, tai padės greičiau atsipalaiduoti ir bus naudinga Jūsų bendrai savijautai.
Pagalba būtų, jei pavartotumėte homeopatinių medikamentų, šalinančių sudirgimą. Jei šios paprastos, bet efektingos priemonės nepagelbės, tada reikės pasikonsultuoti su savo gydytoju, galbūt nutarsite atlikti kraujo tyrimus ar kt. Beje, ne vien šeima gali nuvarginti, galbūt kaip tik jos šioje vietoje ir trūksta, pamąstykite, sėkmės.
Labai džiūsta ir skilinėja lūpos, nepadeda balzamai. Kokias priemones patartumėte vartoti? Julija.
Julija, lūpos dažnai išsausėja ir skilinėja šaltuoju metų periodu. Dažniausiai pirma pagalba yra lūpų drėkinimas, gerai darote, kad vartojate lūpų balzamą. Kita priežastis – neišgeriamas reikiamas skysčio kiekis. Be to, lūpų skilinėjimas gali rodyti ir vitaminų trūkumą, dažniausiai tai A, E, B grupės vitaminų stoka.
Lūpų kampučių skilinėjimas būdingas, kai trūksta B grupės vitaminų. Siūlyčiau Jums, Julija, vartoti daugiau skysčių, valgyti įvairaus vitaminų turinčio maisto, o vaistinėje galite nusipirkti, pvz., tepaliuką su vitaminu E (nebrangus ir geras).
Rytais skauda skrandį, atrodo, kad būčiau nevalgęs, nors vakare sočiai pavakarieniauju. Papusryčiavus ima pykinti. Vėliau kyla rūgštys. O papietavus sustoja skrandis ir ima streikuoti žarnynas. Man 40 m.
Tai labai panašu į virškinimo sistemos sutrikimą disbalansą. Pirmiausia turite susidėlioti savo mitybos higieną, t. y. valgyti visavertį maistą per pusryčius, pietus ir vakarienę. Priklausomai nuo Jūsų gyvenimo aktyvumo – atitinkamą maisto kiekį. Vakarienei turėtumėte skirti mažiausią maisto kiekį iš visos dienos, valgyti ne vėliau nei 2 val. prieš miegą, nepamiršti įtraukti į dienotvarkę fizinio aktyvumo.
Pakoregavus mitybos įpročius, po truputį turėtų gerėti savijauta ir sumažėti rėmens pojūtis. Jei to padaryti nepavyks ar pakoregavus mitybos įpročius išliks minėti skundai, tada reikės Jūsų gydytojo konsultacijos.
Nuolat jaučiuosi pavargusi, nervinga. Visur skauda, kūnas atrodo kaip įvairių skausmų buveinė. Kraujo tyrimai normalūs, anot gydytojos, nėra jokių požymių, kad sirgčiau. Gal turėčiau vartoti kokių vitaminų? Jonė, 39 m.
Jone, gaila, kad nepaminėjote, kiek laiko tai tęsiasi. Ar gerai miegate, ar svyruoja nuotaika, dar daug klausimų reikėtų atsakyti, kad galėčiau padėti, tačiau bendru atveju rekomenduočiau pavartoti B grupės vitaminų su magniu, kuriuos padės išsirinkti vaistinėje.
VISUS ATSAKYMUS Į KLAUSIMUS SKAITYKITE ČIA.