„Laimingi tampame tada, kai nustojame klysti, nustojame klysti tada, kai sukaupiame daug gyvenimo patirties, o gyvenimo patirtį kaupiame klysdami“, – taip kelią į laimę ir pasisekimą apibūdina sėkmės guru vadinamas Robinas Sharma.
Jei vardas Robinas Sharma jums mažai ką sako, skubame pristatyti šį žmogų kitaip. Tai kanadiečių kilmės rašytojas, pasauliui padovanojęs kultinę knygą apie sėkmę bei gyvenimo prasmės paieškas „Vienuolis, kuris pardavė ferarį“.
Vėliau autorius sukūrė dar virtinę puikių motyvacinių saviugdos knygų, kaip antai, „Nebijok gyventi“, „Lyderis be titulo“, „Kas verks, kai numirsi“ ir kt. Visos jos sulaukia savo skaitytojų, tačiau kūrinys „Vienuolis, kuris pardavė ferarį“ tiesiog nepralenkiamas.
Ši knyga, pasakojanti apie egzistencinės krizės ištiktą turtingą advokatą, kuris, pašlijus sveikatai, viską meta ir išvyksta į dvasinę kelionę po Indiją, pakeitė tūkstančių pasaulio žmonių gyvenimus.
Beje, Robino Sharmos stalčiuje taip pat guli prestižinis teisininko diplomas. Tik dabar jis jau gerokai apdulkėjęs. Pasiturimą gyvenimą garantuojančią teisininko karjerą šis žmogus iškeitė į rašytojo bei lektoriaus duoną.
Taip pat skaitykite: 5 principai, užtikrintai keičiantys mūsų gyvenimą
Kodėl? Sako, negalėjęs pakelti sielą vis labiau užvaldančios tuštumos pojūčio. „Jei dirbdamas kokį nors darbą nesi visiškai laimingas ir nuolat jauti širdies šauksmą, kviečiantį eiti kitur, privalai viską mesti ir eiti. Geriau padaryti klaidą nei prarasti tokią retą ir brangią galimybę atrasti tikrąjį savo kelią“, – įsitikinęs rašytojas.
Regis, jo atveju ši taktika tobulai pasiteisino. Spontaniškas karjeros posūkis, kitiems atrodęs beprotiškas, eksteisininką atvedė tiesiai į sėkmę bei pripažinimą. Kitąmet penkiasdešimtąjį jubiliejų švęsiantis Robinas šiandien yra pripažįstamas vienu garsiausių sėkmės, lyderystės, saviugdos mokytojų bei lektorių. Meistriškai susiejęs vakarietišką protą ir rytietišką išmintį, jis ne tik atrado tikrąjį save, bet padėjo ir tebepadeda tai padaryti kitiems ieškantiems.
R. Sharma sako, kad, tik atradęs savyje harmoniją, gali ją pradėti kurti aplink save ir dovanoti kitiems. Ir tai nėra tik gražūs žodžiai. Pats sėkmės mokytojas tarsi spinduliuoja ramybe, taika ir besąlygišku pasitikėjimu savimi, kitais, visu pasauliu... Reikėtų pridurti, kad jis rūpinasi ne tik dvasiniu tobulėjimu.
Taip pat skaitykite: Gyvenimo prasmės beieškant: 30 Paulo Coelho įžvalgų
Žinomas vyras propaguoja sveiką gyvenimo būdą, aktyviai sportuoja, nes yra įsitikinęs, kad paliegusiame kūne siela niekada nesijaus laiminga ir negalės deramai augti: „Tie, kurie sako, kad svarbiausia vidinis grožis, o kūnas buvęs nebuvęs, iš tiesų nesupranta šio pasaulio dėsnių. Nutukęs, sergantis žmogus niekada nebus harmoningas. Tokiame kūne siela dūsta. Apie jokį dvasinį augimą negali būti nė kalbos.“
Mėgstamiausios R. Sharmos sporto šakos – triatlonas, tekvondo ir slidinėjimas. Apie pastarąjį pomėgį sako štai ką: „Slidinėjimas nuostabiai išmoko gyvenimo meno. Kaip ir realiame gyvenime, mes daugiausia išmokstame slidinėdami sunkiomis, ne lengvomis trasomis.“
Rytuose yra toks posakis: „Jei nori sužinoti, ko vertas mokymas, pirmiausia pažiūrėk į mokytoją.“ Ar gali nutukęs žmogus aiškinti, kaip derėtų lieknėti? Ar gali paliegėlis mokyti, kaip gyventi sveikai? O štai pažvelgus į spindinčias Robino Sharmos akis, nesunku patikėti, kad jis turi ką pasakyti apie sėkmę. Taigi jūsų dėmesiui – 10 šio sėkmės mokytojo gyvenimo įžvalgų.