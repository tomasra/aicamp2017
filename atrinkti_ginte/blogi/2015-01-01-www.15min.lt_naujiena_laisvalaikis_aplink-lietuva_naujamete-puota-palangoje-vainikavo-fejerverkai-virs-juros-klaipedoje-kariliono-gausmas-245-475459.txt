Palangos kurorto tiltas jau kelerius metus tampa švenčiančiųjų traukos centru. Palydėti senuosius ir pasitikti naujuosius metus šventinę naktį čia suplūsta ne tik palangiškiai ar kurorto poilsiautojai, o ir aplinkinių miestų gyventojai.
Įspūdingam reginiui virš vandens Palangos savivaldybė išleido apie 15 tūkst. litų. Fejerverkai ant tilto šoko pagal žymiausias klasikos melodijas. Pasimėgauti įstabaus grožio šviesos ir garso pasirodymu palangiškiai ir kurorto svečiai traukė iš namų, šventinių renginių ir koncertų.
Palangos simboliu laikomame Kurhauze koncertą buvo surengęs dainininkas Donatas Montvydas, „Vandenio“ klube publiką audrino Andrius Mamontovas. Bilietai į šių atlikėjų pasirodymus Palangoje buvo išgraibstyti vos paskelbus apie naujametę programą.
Pasimėgauti fejerverkais virš vandens į Palangą suplūdo ir aplinkinių miestų gyventojai. Kas neprasibrovė iki tilto, šampano taures kėlė kituose Palangos ar Klaipėdos paplūdimiuose. Jie bet kokiu oru naujametę naktį tampa švenčiančiųjų traukos centru.
Žvarbaus jūros vėjo pabūgę klaipėdečiai ir miesto svečiai pro namų langus ar gatvėse stebėjo iš Teatro aikštės į dangų skriejančius šventinius fejerverkus. Prieš jiems nugriaudint virš  miesto klasikos kūrinių aranžuotėmis sugaudė Klaipėdos kariliono varpai.