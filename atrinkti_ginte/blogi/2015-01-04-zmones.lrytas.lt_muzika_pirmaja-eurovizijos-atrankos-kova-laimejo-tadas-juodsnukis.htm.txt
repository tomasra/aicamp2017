Šeštadienio vakarą LRT televizijos eteryje prasidėjo naujas „Eurovizijos“ kovų sezonas. Dėl kelialapio į didžiausią Europos dainų konkursą, kuris gegužę vyks Austrijos sostinėje Vienoje, grumtynes pradėjo dvylika atlikėjų. Pirmąjį vakarą nė vienas jų su atranka neatsisveikino, o kovos laimėtoju paskelbtas dainininkas Tadas Juodsnukis.
Kaip ir prieš metus, Lietuvos atranka į konkursą vykdoma pagal gana sudėtingą modelį. Pirmose dviejose laidose atlikėjai dainuoja lietuviškus ir užsienio hitus. Po dviejų laidų kažkas pasitrauks iš kovos, o tada jau skambės šių metų „Eurovizijos“ atrankai sukurtos dainos.
Pusę balsavimo rezultatų nulemia žiūrovai. Kitą pusę – komisija. Keturių Lietuvos komisijos narių bendras balsas prilygsta kiekvieno iš užsieniečių balsui.
Pirmojoje laidoje Lietuvos komisijoje dirbo „Lietuvos ryto“ žurnalistas Ramūnas Zilnys, dainininkai Edmundas Seilius ir Linas Adomaitis, atgimstančios grupės „Bavarija“ narys Juozas Liesis.
Užsieniečiai – gruzinų scenos žvaigždė Lela Curcumija, kasmet Amsterdame rengiamo „Eurovizijos“ dalyvių koncerto organizatorius Rene Romkes.
Pirmojoje laidoje atlikėjai dainuoja žinomus lietuviškus hitus. Pirmoji scenoje – dainininkė Mia. Seksualų įvaizdį pasirinkusi atlikėja pasirinko Džordanos Butkutės hitą „Man patinka taip gyventi“ - ir sulaukė karšto studijoje susirinkusių žiūrovų palaikymo.
„Pasigedau „naglumo“, pasitikėjimo savimi“, - šaukė J.Liesis. R.Zilnys, atvirkščiai, teigė, kad pasirodymas buvo stiprus ir geras: „Džiugu, kad neištesėjote pernai duoto pažado nebesivelti į „Eurovizijos“ avantiūras“.
Antroji scenoje – dainininkė Reda Striškaitė. Vyriausia atrankos dalyvė, turinti nemažą džiazo dainavimo patirtį, jausmingai sudainavo kūrinį „Kai sirpsta vyšnios Suvalkijoj“.
„Nuoširdus, gražus pasirodymas, sujaudino iki pirštų galų. Labai tinkamas ir jums, ir klausytojams“, - sakė L.Adomaitis.
„Privesta nuo gražios įžangos iki orgazmo“, - teigė J.Liesis.
Trečiasis scenoje – dainininkas Edgaras Lubys, jėgas atrankoje bandantis trečią sykį savo karjeroje. Atlikėjas pasipuošė odiniu sijonu ir rokeriškai sudainavo Natalijos Bunkė repertuaro hitą „Širdis ant balto sniego“ - kurį pats ir yra parašęs. Kūrinio pabaigoje E.Lubys krito ant grindų.
„Tai parodė žmogaus silpnumą“, - paaiškino E.Lubys.
„Jei norėjai įrodyti, kad gali dainuot stovėdamas ant galvos, tai įrodei“, - komentavo E.Seilius.
Toliau – Monikos Linkytės eilė. Jauna atlikėja patekti į „Euroviziją“ bando jau šeštą kartą.
„Dalyvauju, nes turiu savo dainą“, - aiškino dainininkė. Ją pademonstruos vėliau, o šeštadienį į sceną žengė su daina „Besieliai“ - prieš metus išgarsinta projekte „Lietuvos balsas“.   M.Linkytė scenoje rodė ramybę ir pasitikėjimą savimi, nors kūrinys – gana jausmingas.
„Turėdami tokį balsą, renkatės beviltiškus kūrinius. Mesk jį“, - dainos pasirinkimą kritikavo J.Liesis.   „Vienas gražiausių atrankos balsų. Monika dalyvauja jau šeštą kartą. Jei nelaimės, asmeniškai susisieksiu su tautodailininku ir pagaminsime jai Aistės Pilvelytės vardo medalį už užsispyrimą“, - sakė R.Zilnys.
Jaunoji miuziklų žvaigždė Tadas Juodsnukis pasirinko vieną gražiausių lietuviškų popmuzikos dainų – Kastyčio Kerbedžio „Nakty“.
Paleisti ilgi plaukai, romantiko įvaizdis, galingas balsas – Tadas turi viską, ko gali reikėti tokiai dainai. O kaip atrodo komisijai?
„Ši daina – labai rimtas pareiškimas“, - komplimentų negailėjo E.Seilius.
„Geresnio pirmojo įspūdžio padaryti neįmanoma“, - pritarė R.Zilnys.
Vilma Laučytė – Australijoje gyvenanti lietuvė, daug metų dainavusi Dubajaus viešbučiuose ir klubuose. Scenoje ji prisistato slapyvardžiu Wilma La, o į Lietuvą keletui mėnesių grįžo būtent dėl „Eurovizijos“ atrankos.
Pirmajai laidai ji pasirinko „Foje“ superhitą „Laužo šviesa“ - sėdusi prie fortepijono, gana neįprasta vokalo maniera atliko dainą, kurią atmintinai moka daugybė lietuvių.
„Manęs šis pasirodymas neįtikino“, - sakė L.Adomaitis.
Dainininkė prisipažino scenoje savęs negirdėjusi. „Tai – ne pasiteisinimas. Juozas Liesis ne vieną koncertą su mediniu mikrofonu yra sudainavęs“, - juokavo R.Zilnys.
Vienintelė atrankoje dalyvaujanti grupė – prieš metus susibūręs vaikinų trio „Rollikai“: šokėjas Naglis Bierancas, buvęs roko grupės „My Favourite Gun“ vokalistas Mantvydas Sabaitis ir prieš dvejus metus su Andriumi Pojaviu „Eurovizijoje“ Malmėje dainavęs Jurijus Veklenka.
Spalvingai pasipuošęs trio savo karjerą vysto pagal žinomų vokiečių „The Baseballs“ modelį – rokenrolo stiliumi perdainuoja žinomus hitus. Šį kartą - „Violeta“ iš K.Kerbedžio repertuaro.
„Jūs norit į „Euroviziją“? Tai nežinau, ko jūs čia atėjote. Ne tuo adresu. Šimtąjį kartą dainuojate, ko jūs bijote?“ - grupės neužtikrintumu scenoje pitkinosi J.Liesis.
„Jūsų grupėje yra du gerai dainuojantys ir vienas gerai šokantis. Vadinasi, geriausios „Bavarijos“ tradicijos yra tęsiamos“, - pastebėjo R.Zilnys.
Po pirmų septynių vakaro kūrinių pirmoje žiūrovų balsavimo lentelės vietoje - T.Juodsnukis, nuo jo kiek atsilieka E.Lubys ir R.Striškaitė. Po energingo „Rollikų“ pasirodymo scenoje – vėl lyrika. „Eurovizijos“ atrankoje prieš keletą metų išgarsėjusi Liepa Mondeikaitė.
Sielą veriantis pasirodymas – atlikėja kone verkdama sudainavo Vytauto Kernagio repertuaro perlą „Aš mylėjau tave tau nežinanti“.
Su gėlių puokšte dainavusi Liepa pasirodymo pabaigoje jas padovanojo komisijos nariams.
„Negaliu jos vertinti, nes esu prisidėjęs prie jos karjeros ištakų“, - prisipažino J.Liesis.
„Ačiū, kad nepasakė, kur tas rankas pridėjo“, - šaipėsi E.Seilius.
„Manau, esu vertas išvykti į „Euroviziją“. Jei nelaimėsiu, nagų nenusigraušiu“, - sakė Vaidas Baumila.
Jis šį vakarą pasielgė nestandartiškai – pasirinko savo paties lyrišką dainą „Aš tik žmogus“, pristatytą tik prieš porą mėnesių, į sceną pasikvietė ir savo muzikantus.
„Jei tu pasirodytum Vienoje, žinau, ką įsimylėtų Conchita Wurst. Tu esi valdovas, „mačo“, - gyrė J.Liesis.
R.Zilnys pastebėjo, kad vakaro tema – lietuviškos muzikos hitai, o šią dainą galbūt per anksti tokia laikyti, todėl tai liudija šiokį tokį V.Baumilos pasipūtimą.
„Man daina patiko, taškas“, - nukirto E.Seilius.
Militą Daikerytę TV žiūrovai prisimena kaip moksleivę, prieš keletą metų bandžiusią patekti į vaikų „Euroviziją“. Dabar jaunutė atlikėja nusprendė šturmuoti suaugusiųjų konkurso vartus – su daina „Tarp tavęs ir manęs“, kuri kadaise skambėjo vaikų „Eurovizijos“ atrankoje.
Stiprus balsas gali tapti vienu šių metų atrankos atradimų – prisideda ir gerai pasirinkta daina, esanti ir jos autoriaus Donato Montvydo repertuare.
„Fantastiškus duomenis turinti mergina. Gražiausiuose sapnuose negalėčiau taip padainuoti. Bet dainą siūlyčiau pamiršti“, - sakė J.Liesis.   „Esi žavi, talentinga, balsą valdai puikiai, esu tavo vokalo gerbėjas. Dar labiau stenkis prasiskverbti į žmonių sielas, tu tai moki“, - pritarė L.Adomaitis.
Po šio pasirodymo daugiausia žiūrovų balsų surinkęs T.Juodsnukis, antroje vietoje – E.Lubys, trečioje – V.Baumila, paskutiniai - „Rollikai“.
Savo dainą pasirinko ir po kelerių metų pertraukos į dėmesio centrą grįžti bandantis dainininkas Jurgis Brūzga – kaip ir V.Baumila, pasirinkęs savo dainą „Tūkstantis dienų“. Energingas pasirodymas su ugnies pliūpsniais ir puikiai valdomas vokalas.
E.Seilius dainos pabaigoje pasigedo improvizacijos, Jurgis tuoj pat padarė tai kartu su publika.
„Dvi naktis prieš filmavimą negalėjau užmigti. Labai jaudinuosi“, - prisipažino dainininkė Neringa Šiaudikytė.
Anksčiau atrankoje jau dalyvavusi grupės „Naujos pupytės“ narė šįkart pasirinko gana neįprastą kūrinį – Rositos Čivilytės repertuaro „Meilę skolingas tau“, reikalaujančią puikių vokalo galimybių.
„Jei būtų galimybė, vienu metu liesčiau ir koljė ant jūsų kaklo, ir patį kaklą. Bet juos mačiau atskirai. Atrodo, kad tas kūrinys jums trukdo gyventi“, - sakė J.Liesis, pažėręs komplimentų ir fiziniam N.Šiaudikytės grožiui.
Atėjo metas skelbti rezultatus. Lietuvos komisija atlikėjus išrikiavo taip: 1. E.Lubys; 2. T.Juodsnukis; 3. M.Linkytė; 4. V.Baumila; 5. Liepa; 6. J.Brūzga; 7. M.Daikerytė ; 8. Mia; 9. N.Šiaudikytė; 10. R.Striškaitė. Balų ji neskyrė Wilmai La ir „Rollikams“.
Olandas „Eurovizijos“ ekspertas R.Romke atlikėjus sudėliojo taip: 1. M.Daikerytė; 2. V.Baumila; 3. Liepa; 4. T.Juodsnukis; 5. J.Brūzga; 6. M.Linkytė; 7. R.Striškaitė; 8. “Rollikai”; 9. Mia; 10. E.Lubys. Be balų jis paliko N.Šiaudikytę ir Wilmą La. Gruzijos dainininkė L.Curcumija savo lentelę sudėliojo taip: 1. V.Baumila; 2. E.Lubys; 3. M.Linkytė; 4. Mia; 5. T.Juodsnukis; 6. M.Daikerytė; 7. J.Brūzga; 8. “Rollikai“; 9. N.Šiaudikytė; 10. R.Striškaitė. Balų ji neskyrė Liepai ir Wilmai La.
Žiūrovai balsavo taip: 1. T.Juodsnukis (366 balsai); 2. M.Daikerytė (329 balsai); 3. E.Lubys (308 balsai); 4. V.Baumila (307 balsai); 5. Mia (278 balsai); 6. R.Striškaitė (226 balsai); 7. Liepa (206 balsai); 8. J.Brūzga (170 balsų); 9. N.Šiaudikytė (164 balsai); 10. Wilma La (142 balsai); 11. M.Linkytė (130 balsų); 12. “Rollikai” (39 balsai).
Susumavus žiūrovų ir komisijos balus, atlikėjai išsirikiavo taip: 1. T.Juodsnukis; 2. V.Baumila; 3. M.Daikerytė; 4. E.Lubys; 5. Mia; 6. Liepa; 7. J.Brūzga; 8. R.Striškaitė; 9. M.Linkytė; 10. N.Šiaudikytė, 11. “Rollikai”; 12. Wilma La.
Vakaro laimėtoju paskelbtas T.Juodsnukis. Tiesa, šį vakarą nė vienas atlikėjas atrankos nepaliko – tai įvyks kitą šeštadienį, susumavus dviejų vakarų rezultatus.