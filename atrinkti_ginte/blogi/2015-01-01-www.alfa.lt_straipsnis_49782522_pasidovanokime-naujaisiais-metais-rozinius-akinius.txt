Matantis daiktus tokius, kokie jie yra, laikomas brandžiu žmogumi. Tačiau protingas žvilgsnis į gyvenimą retai kada atneša laimę. Viena kita iliuzija ir svajonė nuteikia mus geriau...
Ar galite prisiminti savo vaikystę? Tą laiką, kai viskas atrodė įmanoma? Jei taip, tai tikrai dar prisimenate tą nuostabų jausmą, kad galite viską pasiekti ir patys likti nenugalėti. Tikriausiai gyvenimas jus netrukus gerokai pamokė. Ir vis dėlto vieną kitą iliuziją turbūt išsaugojote iki šiol. Ir gerai padarėte.
Mokslininkai ištyrė, kad iliuzijos iš tikrųjų mums suteikia laimės pojūtį, o mūsų gyvenimą padaro gražesnį ir geresnį. Mūsų sėkmė didele dalimi priklauso nuo aplinkinių žmonių. O jiems mes atrodome simpatiškesni, kai būname optimistai, pasitikintys savimi, kupini džiaugsmo, o ne nusiminę, niūrūs ir irzlūs.
Kol neprarandate pagrindo po kojomis, tol galite drąsiai žvelgti į pasaulį pro rožinius akinius. Štai keli atvejai, kai tiesiog verta užsidėti rožinius akinius:
*Įgyvendinant savo svajones
Kai kuriame planus, naudinga iš pradžių atmesti visus neigiamus savo ketinimo aspektus. Ar pirktumėte loterijos bilietą, jei galvotumėte apie pavyduolius, su kuriais tektų susidurti išlošus, ar apie tai, kad tikimybė išlošti pernelyg menka?
*Meilėje ir santuokoje
Meilė, kaip vieningai sutaria filosofai, poetai ir psichologai, iš dalies „minta“ iliuzijomis. Įsimylėję kuriame iliuzijas, t. y. suteikiame mylimajam svajonių partnerio bruožus, kurie dažnai neatitinka tikrovės. Tik ar mes apskritai išgyventume stiprų meilės jausmą, jei neidealizuotume partnerio? Žinoma, mylimiesiems reikia realybės pojūčio. Tačiau kartais verta užsidėti rožinius akinius ir pažvelgti pro juos į partnerį, kad meilė jam sustiprėtų ir gyvenimas atrodytų gražesnis.
*Prisimenant praeitį
Be abejonės, praeitis stovi vietoje. Ką verta prisiminti, nusprendžiame patys. Tai pasirinkime prisiminti malonius dalykus. Galvokime apie vaikus. Koks jausmas buvo, kai pirmą kartą paėmėte savo kūdikį ant rankų?! Visa tai – nepamirštami prisiminimai. O kad buvo bemiegių naktų, klyksmo, kai jam skaudėjo pilvuką ar kalėsi dantys, tą galima be gailesčio ištrinti iš savo atminties. Išlaikykite atmintyje visas gražias akimirkas, kurias išgyvenote.
*Svarstant ateities perspektyvas
Kurdami ateities planus, mes neišvengiame abejonių ir netikrumo. Žinoma, jei meteorologai pranašauja lietų, protinga pasiimti skėtį į kelionę. Bet nepakenks įsimesti ir akinius nuo saulės. Jei tikėsitės, kad viskas susiklostys kuo puikiausiai ir būsite nusiteikę optimistiškai, bet kuriuo atveju išlošite. Jei tikėsitės blogiausio, jūsų prastas nusiteikimas iš anksto aptemdys net didžiausią sėkmę.
*Įveikiant kasdienius rūpesčius
Tikriausiai jau suraukėte antakius suabejoję, jog kasdienybėje, kur reikalingas pragmatiškumas, iliuzijos tik trukdo dirbti. Vis dėlto iliuzijos gali suteikti mums reikalingą impulsą ir motyvaciją. Būna rytų, kai be iliuzijų negalėtume net iš lovos išlipti ir nueiti į darbą, nes viršininkas išpeikė visą vakarykštį triūsą. Atsikelti padeda iliuzija, kad galbūt šiandien pasiseks ir viršininkas įvertins mūsų pastangas.