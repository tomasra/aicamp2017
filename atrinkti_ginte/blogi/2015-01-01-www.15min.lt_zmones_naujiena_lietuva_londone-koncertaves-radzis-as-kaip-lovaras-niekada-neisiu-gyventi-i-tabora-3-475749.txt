Koncertą Londone esančios „Bernelių užeigos“ lankytojams per Kalėdas surengęs dainininkas Radžis įsitikinęs, kad kiekvienas žmogus pats pasirenka gyvenimo kelią. Portalas ANGLIJA.today pakalbino lietuviškuose Londono restoranuose ir klubuose koncertavusį atlikėją.
Ar dažnai tenka groti Jungtinėje Karalystėje? Kas labiausiai patinka Londone?
Nesu labai dažnas svečias Jungtinėje Karalystėje. Čia daugiausiai lankausi kai reikia koncertuoti. Londone koncertuoju lietuviškuose restoranuose ir klubuose. Londonas – didelis, gražus miestas. Man labai patinka Londono centras – įspūdinga vieta. Manau, visų miestų centrai traukia turistų dėmesį.
Kokiose šalyse, be Jungtinės Karalystės, dar lankėtės? Kokia šalis paliko didžiausią įspūdį?
Teko lankytis JAV, Airijoje. Labiausiai įsiminė JAV – joje gali atrasti ir Jungtinę Karalystę, ir Airiją.
Žiniasklaidoje apie jus kalbama, kad esate dingęs iš gerbėjų akiračio, jūsų nebepastebi viešumoje? Ar iš tikrųjų rečiau koncertuojate, o gal tiesiog mažiau reklamuojatės?
Nedrįsčiau teigti, kad rečiau koncertuoju. Dalyvauju įvairiuose televizijos projektuose. Gal iš dalies šiek tiek nutolau nuo muzikinės veiklos televizijoje, bet mano koncertai nenutrūko, grįžęs iš Anglijos toliau tęsiu koncertinį turą po Lietuvą. Galbūt Lietuvos klausytojams susidaro toks įspūdis, kad esu mažiau pastebimas, nes ir be manęs yra daug įvairių dainų atlikėjų, gal jie daugiau reklamuojasi, man nebereikia reklamos.
Kokią muziką pats mėgstate klausytis laisvalaikiu, ar ji labai skiriasi nuo to, ką dainuojate?
Klausau įvairią muziką. Muzikoje nesivadovauju jokia mada klausytis vieną ar kitą stilių. Jeigu muzika man patinka aš ją klausau.
Kokie artimiausi kūrybinės veiklos planai? Gal žadate gerbėjus pradžiuginti naujomis dainomis/albumu ar dalyvavimu naujame televizijos projekte?
Žadu dalyvauti televizijos projekte „Supermiestas“ (į LNK televizijos eterį 2015 m. sausio mėnesį sugrįš prieš keletą metų jau rodytas televizijos projektas „Supermiestas“ – red. past.), kuriame kovosiu už savo miestą – Panevėžį. Vėliau dalyvausiu kitame televizijos projekte, ten turėsiu dainuoti kitų atlikėjų dainas, o jie vertins dainų atlikimą. Taip pat neseniai man parašė naują dainą, vokiško šlagerio stiliumi, kurią artimiausioje ateityje išgirs mano klausytojai. Tiksliai negaliu pasakyti kada bus šios dainos pristatymas, tačiau tikrai labai greitai, reikia dar išmokti šios dainos žodžius (juokiasi).
Pristatykite mūsų skaitytojams, jūsų nuomone, tikro romo įvaizdį? Koks turi būti tikras romas, nes dabar Lietuvos visuomenėje vyrauja neigiama nuomonė apie šią tautinę mažumą – esą visi romai nusikaltėliai, prekiauja narkotikais, vagia ir panašiai. Bet juk ne visi Lietuvos romai tokie?
Negalima visų žmonių vertinti pagal vieną kurpalių. Tarp romų, kaip ir tarp kitų Lietuvos gyventojų, yra visokių žmonių. Manau, tarp žmonių neigiama nuostata romų atžvilgiu yra likusi dar nuo senų laikų. Žinoma, kai kurie romai nenori keisti savo gyvenimo būdo – jie nori būti tokie kokie yra, gali daryti jiems ką nori, jie nesikeis. Lygiai tokių pat žmonių yra ir tarp lietuvių. Tikrai pažįstu daug Lietuvos romų, kurie stengiasi, dirba, kuria šeimas. Nemanau, kad romus reikėtų išskirti tarp kitų žmonių – esą jie geresni ar blogesni.
Laikui bėgant, keičiasi romų tradicijos, o kartu keičiasi ir patys romai. Anksčiau nustebdavau, kai koncertuojant kalėjimuose, tekdavo matyti tiek daug įkalintų romų, dabar kalėjimuose matau daugiau lietuvių nei romų, ir tai nebestebina. Nemažai atvykusių į Londoną lietuvių sugeba „prisidirbti“, apie juos rašo tiek Jungtinės Karalystės, tiek Lietuvos žiniasklaida, tačiau nieko panašaus neteko girdėti apie Lietuvos romus Londone. Iš esmės romus galėčiau apibūdinti kaip dainingą, dvasingą, prabangą mėgstančią tautą.
Lietuvos žiniasklaidoje minėjote, kad romų tautybės žmonės Vilniaus tabore gyvena kaip pragare – ligos, nusikaltimai, nelaimės. Romai privalo būti turtingi, išsilavinę, gražiai apsirengę, dainuoti. Kodėl Lietuvoje romai gyvena taip skurdžiai, juk Ukrainoje, skurdesnėje už Lietuvą, valstybėje romai gyvena geriau? Kur slypi Vilniaus taboro problema, atrodo, kad vietiniai romai nenori integruotis į Lietuvos visuomenę?
Viena iš romų bendruomenės problemų – romų kastos. Žemesnėms kastoms priklausantiems romams niekas neįdomu: jie apsileidę, vagia, jiems nieko nereikia, tačiau kartu jie viską nori gauti „ant lėkštutės“ (romams būdinga griežta hierarchija, skirtingos kilmės ir religijos romai tame pačiame tabore gyvena atskirai – red. past.).
Vilniaus tabore padėtis baisi – manau, kad tokio taboro neturi būti. Romų kastų problema būdinga ne tik Vilniaus taborui, bet visoms šalims, kuriose gyvena romai. Pavyzdžiui, mano giminė priklauso vadinamajai lovarų kastai (viena gerbiamiausių ir įtakingiausių romų grupių yra vadinamieji lovarai. Išvaizda lovarai niekuo nesiskiria nuo kitų romų, bet tai yra atskira grupė, romų aristokratų diaspora. Lovarai tradiciškai visada buvo labai turtingi. Lovarų kastos atstovų yra ir Lietuvoje, bet Vilniaus tabore jų nėra – red. past.).
Aš, kaip lovaras, niekada neisiu gyventi į taborą. Romų bendruomenėje yra panašiai, kaip ir tarp Lietuvos žmonių – turtingesni iš aukšto žiūri į prasčiokus. Mano giminė, gyvenanti Ukrainoje, nepatiria tokių problemų, kokios yra Vilniaus tabore – mūsų giminės atstovai mokosi koledžuose. Ukrainoje gyvenantis mano senelis yra romų baronas ir atsakingas už visą romų bendruomenę (baronas paprastai nieko bendro su kastų hierarchija neturi ir apskritai tabore barono vaidmuo yra tik nominalus. Lietuviškas žodis „baronas“, kuris asocijuojasi su romų vadu, yra kilęs iš romų žodžio „baro“ – didelis, gerbiamas žmogus. „Baro“ vadinta turintį didelį autoritetą savo bendruomenėje žmogų, kuris nebūtinai priklausė įtakingajai kastai. Baronas yra gerbiamas, bet svarbiausius sprendimus priima romų teismas. Šita tradicija yra viena iš nedaugelio, kurių jie laikosi iki šiol. Romų teismas – tai kelių gerbiamų žmonių, turinčių itin svarų žodį, sueiga, kurioje baronas gali būti teisėjas. Teismo sprendimai yra nekvestionuojami – juos būtina vykdyti besąlygiškai – red. past.).
Romai nenori atsisakyti kastų sistemos. Sutinku, jog kastų išnykimas palengvintų romų integraciją į visuomenę, tačiau, kita vertus, kas jiems dabar neleidžia integruotis? Manau, kad noras ar nenoras integruotis į visuomenę priklauso ne tiek nuo kastų, kiek nuo pačių žmonių – jei žmogus įpratęs gyventi mėšle, tai jis taip ir gyvens, neįsivaizduodamas, kad gali gyventi kitaip. Patikėkite manim, kai kurie Vilniaus taboro gyventojai gyvena labai gerai – kiekvieną dieną policija konfiskuoja po 20 000 litų. Tai ar čia blogas gyvenimas?
Minėjote, kad labai išgyvenate dėl Ukrainoje esančio senelio ir kitų artimųjų, nes šalyje vyksta karas. Kokia dabar Rytų Ukrainos romų padėtis?
Nevertėtų akcentuoti vien tik Rytų Ukrainos romų. Visų žmonių, gyvenančių Rytų Ukrainoje, padėtis labai sudėtinga. Niekas nesitikėjo, kad prasidės šis karas. Mano senelis gyvena Charkove, antrame pagal dydį Ukrainos mieste, ten kol kas ramu. Žinoma, išgyvenu dėl giminių, juolab, kad pragyvenimo lygis Ukrainoje krenta.
Ar pakomentuosite faktą, kad šią vasarą televizijos pažinčių šou laidoje „Soriukas“ dalyvavo ir praėjusių metų televizijos projekto „Radži ieško žmonos“ nugalėtoja Ilona. Ar judviejų su Ilona keliai visiškai išsiskyrė?
„Radži ieško žmonos“ buvo labai puikus projektas. Į šį projektą atėjo jauni žmonės, kurie norėjo save parodyti. Visame pasaulyje vyksta tokie dalykai. Reikia būti naiviam, jei tokiame televizijos projekte tikiesi susirasti antrąją pusę. Šis projektas sudomino 800 000 žiūrovų. Jei žiūrovams šis projektas tiko ir patiko – valio! Manau, viskas tuo pasakyta.
Kaip vertinate iš Lietuvos emigruojančius tautiečius? Ar pats kada nors mąstėte išvykti iš Lietuvos? Jei taip – kodėl?
Asmeniškai aš nemąsčiau emigruoti – aš Lietuvoje esu laimingas, man visko užtenka. Man nereikia didelių turtų. Man reikia klausytojų publikos, stabilumo. Ačiū Dievui, kol kas dar galiu dainuoti. Apie emigrantus galiu pasakyti tik tiek, kad patys žmonės renkasi, kaip jiems gyventi. Nieko blogo tame nematau, niekas iš mūsų nežino, kaip gali susiklostyti jo likimas artimiausioje ateityje. Žmonės nori gero gyvenimo, nori gyventi taip, kaip jie nori, išlaikyti šeimas – aš tokį emigrantų pasirinkimą tik sveikinu. Sugrįžti namo visada gali, kur kas sunkiau – išvažiuoti.
Ko palinkėtumėte tautiečiams naujaisiais 2015 metais?
Noriu palinkėti daugiau tarpusavio supratimo, žmogiškumo, kurio šiuo metu labai labai trūksta. Kad būtų sveiki, laimingi, kitais metais uždirbtų daug pinigų ir eitų į Radžio koncertus!
Portalas Anglijos lietuviams – ANGLIJA.today