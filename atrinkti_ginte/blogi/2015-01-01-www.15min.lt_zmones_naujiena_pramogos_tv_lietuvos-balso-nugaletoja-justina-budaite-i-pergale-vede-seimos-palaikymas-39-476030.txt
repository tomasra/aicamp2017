Ketvirtadienio vakarą Teatro arenoje Vilniuje vyko didysis muzikinio projekto „Lietuvos balsas“ superfinalas, kuriame penki dalyviai varžėsi dėl nugalėtojo titulo ir geriausiojo vardo. Eglė Tamulionienė, Agnė Juškėnaitė, Justina Budaitė, Donatas Balvočius ir Donatas Čižauskas dovanojo po tris pasirodymus, po kurių paaiškėjo, kad labiausiai nugalėtojo titulo verta buvo 16-metė Justina Budaitė. Mergina iškovojo ne tik saldų pergalės skonį, bet ir 5000 eurų prizą. Finale už Justiną įnirtingai sirgo jos palaikymo komanda – šeima.
Paskelbus „Lietuvos balso“ nugalėtoją į sceną nuskubėjo minia Justinos gerbėjų, atvykusių stebėti jos pasirodymo finale. Tarp spūsties žmonių savo eilės kantriai laukė jos didžiausia palaikymo komanda – šeima.
Tėtis Dainius, mama Oksana ir brolis Armandas ištaikę progą pagaliau galėjo pasveikinti Justiną su pergale – apipylė ją bučiniais ir apkabinimais.
„Jaučiuosi puikiai, tiesa, kol kas man truputį šokas. Negaliu sakyti, kad nesitikėjau, jog laimėsiu, bet nebuvau tuo tikra – man tik šešiolika metų. Tikiuosi, kad ši pergalė bus pradžia į tolimesnį dainavimo kelią“, – portalui Žmonės.lt sakė emocijų apimta J.Budaitė.
Mergina neslėpė, jog jaučiasi dėkinga visiems ją palaikiusiems gerbėjams ir, žinoma, šeimos nariams, ja tikėjusiems ir palaikiusiems finalo metu.
„Nesijaučiu visiškai tvirta, bet tikiu, kad su laiku įgysiu tik daugiau patirties, nes tikrai noriu dainuoti“, – patikino Justina, išreiškusi viltį susirasti prodiuserį, kuris jai padėtų toliau žengti muzikiniu keliu.