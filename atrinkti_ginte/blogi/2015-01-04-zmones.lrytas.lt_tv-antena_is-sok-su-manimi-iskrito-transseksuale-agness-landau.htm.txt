Šeštadienio vakarą TV3 projekte „Šok su manimi“ dalyviai šiais metais pasirodė pirmą kartą. Likusios aštuonios poros laiko švęsti neturėjo – jiems teko paruošti sudėtingus šokius. Daugiausiai žiūrovų balsų sulaukė Sandros Žutautienės ir Ernesto Mongino pora. Susumavus dviejų laidų rezultatus, su projektu atsisveikinti teko Agness Landau ir Justui Žilinskui.
Pirmoji šokių vakarą pradėjusi pora – Lietuvos šuolių į vandenį čempionas Ignas Barkauskas su partnere profesionalia šokėja Jomante Dapkevičiūtė sušoko sambą.
„Šokis buvo gražus, bet, Ignai, pripažink, klubai „nevaikščiojo“, – pastebėjo humoristas Vitalijus Cololo. – O be to šokote trečioko veidu“.
„Gal jis sužinojo blogą naujieną arba susipyko su partnere?“ – spėliojo komisijos narė Agnė Jagelavičiūtė.
Komisijos pirmininkas Jurijus Smoriginas pastebėjo, kad I.Barkauskas šiame projekte žengė didelį žingsnį į priekį. „Bet jūs tiek įnikote į triukus ir sudėtingą choreografiją, kad pamiršote riešus“, – į detales leidosi baletmeisteris ir pamokė projekto dalyvį rankų judesių.
„Esu dar labai gera po Naujųjų metų ir noriu pagirti šokėjus, kurie neturėjo laiko švęsti, nes turėjo dirbti. Jūs sušokote šį nelengvą šokį labai gerai“, – porą gyrė komisijos narė choreografė Jūratė Norvaišienė.
Antroji vakaro pora renginių vedėjas Remigijus Žiogas su partnere Lina Diktanaite pasirinko Vienos valsą.
V.Cololo poros šokyje pritrūko drąsos. „Bet gal čia viskas po Naujųjų metų šventimo“, – klausė humoristas. A.Jagelavičiūtė, porai skyrusi 10 balų, susižavėjo poros įvaizdžiu ir plastiškais R.Žiogo judesiais.
„Džiaugiuosi, kad Remigijus išmoko sukinį ir į dešinę, ir į kairę. Telieka išmokti taisyklingai laikyti galvą“, – pastabas išsakė J.Norvaišienė.
„Kiekvienas šokis turi savo stilistiką ir savo kultūrą, išmokite tai skirti“, – šokėjams patarė J.Smoriginas. Skandalingai pagarsėjusi Jolanta Leonavičiūtė su partneriu Mariumi Gaižausku sušokusi pasadoblį, sulaukė plojimų ir rožių puokštės.
„Jolanta buvo labai agresyvi, jūsų šokyje buvo du toreodorai“, – pastebėjo J.Norvaišienė. „Ar žinote, kodėl tiek daug senmergių Lietuvoje? Dėl to, kad jos nepaklūsta vyrams, net tokiems gražiems kaip Marius“, – pasišaipė J.Smoriginas ir patarė J.Leonavičiutei atskleisti savo moteriškumą.
A.Jagelavičiūtė, kuri prisipažino, jog yra nusiteikusi, pozityviai, nusprendė, kad „šiais laikais du toreodorai yra gerai“. Stiliaus specialistė pabrėžė, kad šokyje drabužis yra labai svarbus: „Jis gali nulemti netgi šokio sėkmę“.
Dainininkė Monika Linkytė, su partneriu Justu Bareikiu sušokusi sambą, sulaukė aukštų komisijos vertinimų. A.Jagelavičiūtė ir V.Cololo, skyrusi porai po 10 balų, sakė, kad žiūrėti į šokėjus buvo tiesiog „faina“.
J.Smoriginas poros choreografijoje įžvelgė moters pažeminimą, o šokyje neįžvelgė seksualumo.
J.Norvaišienė pagyrė M.Linkytę, kuri išmoko sambos žingsnelius, tačiau pasigedo jos šokyje aitringumo ir energijos. Dainininkas Martynas Kavaliauskas su partnere profesionalia šokėja Renata Gramauskaite sušoko dramatišką fokstrotą.
„Kodėl 9? Todėl, kad nebuvo nei vieno fokstroto žingsnelio, – savo sprendimą paaiškino J.Norvaišienė ir pastebėjo, kad šokėjai neišmoko šokio schemos. – O juk daug žiūrovų yra šokėjai, sakys, kad nieko neišmanau“.
„Martynai, tu esi gimęs šokėjas“, – M.Kavaliauską, išgarsėjusį projekte „Lietuvos talentai“, gyrė J.Smoriginas. A.Jagelavičiūtė, pagyrusi šokėjų kostiumus, įžvelgė šioje poroje stiprią seksualinę įtampą, kuri persiduoda net žiūrovams. „O tai yra labai gerai. Stipru“, – sakė stilistė.
„Mis Lietuva 2014“ Rūta Elžbieta Mazurevičiūtė su profesionaliu šokėju Vytautu taip pat paruošė fokstrotą. Per treniruotę susižalojusi koją, Rūta vis dėlto nepaisė medikų sprendimo nešokti ir tęsė kovą ant parketo.
A.Jagelavičiūtė, J.Norvaišienė ir V.Cololo šiai porai skyrė po 10 balų. J.Smoriginas įvertino 7 balais. Baletmeisteris poros pasirodyme įžvelgė „beskonybę, kekšyną, vulgarybę ir pasiklydimą laike skambant gerai muzikai“ (pora šoko pagal Franko Sinatros „New York, New York...“). Tačiau vis dėlto pagyrė R.Mazurevičiūtės šokėjos talentą.
„Jei Rūta būtų šokusi vaikystėje, žinočiau apie tai. Ji tikrai nešokusi, bet yra labai talentinga. Visur, kur ją pastratysi, ji bus labai gera“, – R.Mazurevičiūtę išgyrė J.Norvaišienė ir patikino, kad ji bus ir labai gera teisininkė, mat mergina studijuoja šią specialybę.
„Pirmą kartą per visas laida išvydome pasirodymą, kuriame buvo viskas – ir šokis, ir šou, ir drabužiai. Tai buvo tikras šou. Jūs labai pakėlėte kartelę ir dabar visiems kitiems teks labai pasitempti“, – porą gyrė A.Jagelavičiūtė. Agness Landau pasivadinęs azerbaidžianietis transseksualas Raulis Mammadlis su partneriu Justu Žilinsku, sušokę salsą, sulaukė visų komisijos 8.
Agness teisinosi, kad ji „negirdi muzikos“ ir aiškino, jog ne kiekvienas gali šokti pagal Michaelo Jacksono muziką. Dalyvė pasiteiravo, ar ji galėtų pati rinktis dainas.
„Žinote, kodėl jūs neišsirenkate muzikos ir negalite šokti? Dėl to, kad jūs esate vyras, besiruošiantis tapti moterimi. Tarp jūsų vyksta konfrontacija. Kol kas mačiau tik dviejų žąsinų šokį“, – poros pasirodymą pakomentavo J.Smoriginas, pažėręs priekaištų, kad „visiškai nedirba šokėjų klubai“.
„Jurijau, kai jūs sakote, jog matote prieš save vaikiną, tai kas kaltas? Juk ne tik vyras gali šokti nejudindamas klubų, bet ir moteris“, – provokavo choreografą Agness.
J.Smoriginas nedelsdamas įsiveržė į sceną ir parodė, kaip reikia „dirbti klubais“.
J.Norvaišienė nusprendė, kad dėl Agness netobulo pasirodymo kaltas jos partneris. „Iš tiesų ne kiekvienas gali šokti pagal nepatinkančią muziką, galbūt šiame projekte ji turi teisę pati pasirinkti ką ji nori šokti“, – sakė J.Norvaišienė, pastebėjusi, kad pasirodyme dominavo Agness partneris.
„Jei norite būti pastebėta ir kažką šiame projekte pasiekti, jūs turite dirbti ne mažiau, bet daugiau. Ateiti anksčiau ir dirbti, dirbti, dirbti“, – pastabų Agness pažėrė A.Jagelavičiūtė, iškritikavusi ir šios poros kostiumus.
Paskutinė ant parketo su partneriu pasaulio ir Europos čempionu Ernestu Monginu pasirodžiusi Sandra Žutautienė savo šokį skyrė žiauriai nužudytos draugės Viltės Stankutės-Butkienės atminimui. Pora sušoko Vienos valsą.
„Viltės atminimas, neskoninga muzika ir šokiu išreikštas skausmas. Ar tai nėra spekuliavimas jausmais?“ – garsiai samprotavo J.Smoriginas, vis dėlto skyręs porai 10 balų. Šįsyk jo nuomonei pritarė ir kiti komisijos nariai.
Susigraudinusi S.Žutautienė apsipylė ašaromis ir, neišklausiusi komisijos vertinimo, pabėgo iš studijos.
J.Norvaišienė, pasidžiaugusi, kad pora šoko pagal Marijaus Mikutavičiaus dainą, pastebėjo, kad televizijoje per mažai skamba lietuviška muzika.
Po paskutinės poros pasirodymo tarpinėje balsavimo lentelėje pirmavo būtent ši pora.
Šioje laidoje projekto „Šok su manimi“ dalyvių laukė egzaminas – visos poros turėjo parodyti, kaip išmoko šokti Lotynų Amerikos šokius.
Kiekvieną porą vertino komisija, kuri po papildomą balą pridėjo I.Barkausko ir J.Dapkevičiūtės, J.Leonavičiūtės ir M.Gaižausko bei S.Žutautienės ir E.Mongino poroms.
Sandra Žutautienė ir Ernestas Monginas 40 (3202);
Jolanta Leonavičiūtė ir Marius Gaižauskas 40 (964);
Martynas Kavaliauskas ir Renata Gramauskaitė 39 (1484);
Monika Linkyte ir Justas Bareišis 37 (848);
Rūta Mazurevičiūtė ir Vytautas Viluckis 37 (1094);
Remigijus Žiogas ir Lina Diktanaitė 36 (984);
Ignas Barkauskas ir Jomantė Dapkevičiūtė 35 (1107);
Agness Landau ir Justas Žilinskas 32 (914).