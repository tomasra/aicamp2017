Du nepilnamečiai netrukus gali turėti dvi motinas. Mat lyties keitimo operacijai besirengiantis tėvas ketina bylinėtis dėl teisės juos globoti, rašo „Lietuvos ryto“ žurnalas „TV antena“.
Viename Lietuvos didmiestyje gyvenančios poros skyrybos buvo audringos. Teismas ketverių ir dešimties metų vaikų globą patikėjo motinai.
Tačiau moterimi ketinantis tapti jų tėvas įvairiais būdais bando susigrąžinti atžalas.
Buvusi transseksualo sutuoktinė dėl jo fizinio ir psichologinio smurto kreipėsi į teismą. Šis vyrui uždraudė artintis prie buvusios šeimos.
„Jis su vaikais dalydavosi siaubingais planais – pasakodavo, kad į mūsų namus atvyks banditai ir mane nužudys.
Jis aiškindavo, kaip jie tuo atveju turėtų elgtis – šokti per balkoną ir bėgti pas jį. Esą mane nužudę banditai gali juos nuvežti į mišką ir sudeginti“, – „Lietuvos ryto" televizijos laidai „Patriotai“ guodėsi dviejų vaikų motina.
Moteris tvirtino, kad taip buvęs vyras ją ir vaikus terorizavo trejus metus.
„Ryte, kai vaikus vesdavau į darželį, jis ten ateidavo ir mus stebėdavo. Per dieną kokius 5–6 kartus lėtai pravažiuodavo pro mūsų namus. Kartais pastebėdavau, kaip jis mus seka važiuojančius automobiliu“, – pasakojo moteris.
Buvęs moters sutuoktinis tvirtina tapęs šmeižto auka. Esą žmona dar gyvendama su juo aštuonerius metus turėjo meilužį.
„Aš palikau šeimą ir pradėjau savo gyvenimą, o ji iš keršto bando atstumti nuo manęs vaikus“, – sakė vyras, buvusios žmonos apkaltintas ir vaikų tvirkinimu. Šiuo metu dėl to vyksta ikiteisminis tyrimas.
„Dukra man pasakojo, kad tėtis veždamas ją į baseiną lietė ir nužiūrinėjo“, – aiškino moteris.
Ji prisiminė, kad su vyru buvo nusprendę išsiskirti taikiai.
„Kai jis prisipažino, kad yra transseksualas, mane ištiko šokas. Juk buvau apgaudinėjama 13 metų. Pasakiau, kad su juo nebegyvensiu.
Tuo metu mažesniam vaikui buvo vos 7 mėnesiai. Vyras pareiškė taip pat nenorintis būti kartu, nes aš jo kaip moteris netraukiu“, – pasakojo pašnekovė.
Dar prieš sutuoktinio prisipažinimą ji buvo gavusi žinučių, kad jis draugauja su kitais vyrais. Moteris užsiminė apie tai sutuoktiniui, tačiau šis pareiškė: „Tai nesąmonė. Jeigu išgirsiu tai dar kartą, labai įsižeisiu.“
Per skyrybas vyras jos atsiprašė už tai, kad visą laiką apsimetinėjo ir sugadino jai gyvenimą.
„Tada jam pasakiau: „Tu pirmiausia vaikams gyvenimą sugadinai.“ Tačiau tėvo iš jų atimti neketinau.
Bet jis pareiškė, kad savo vaikams bus ne tėvas, o motina. Kuri tikra motina galėtų ramiai klausytis tokių žodžių?
Jis ketina vykti į užsienį – ten jam turėtų būti atlikta lyties keitimo operacija. Pasirodo, jis nuo vaikystės jautė, kad yra kitoks nei visi berniukai“, – kalbėjo moteris.
Ji pasakojo, kad buvęs sutuoktinis geria moteriškus hormonus ir jau liepė savo vaikams jį vadinti ne tėvu, o motina.
Moteris su ašaromis prisiminė, kad buvusio sutuoktinio teroras prasidėjo jai susiradus draugą.
Vaikų tėvas pareiškė, kad kitas vyras jo atžalų neaugins, ir ėmė siuntinėti grasinamas žinutes.
„Rašė, kad man jau nedaug liko gyventi, kad ketina atimti iš manęs vaikus, vadino išgama. Ne kartą prie vaikų yra iškoneveikęs necenzūriniais žodžiais“, – prisiminė moteris.
Ji sakė, kad net auklė, prižiūrinti vaikus, bijo, kai jų tėvas važinėja aplink namus. Moters teigimu, vaikai slepiasi po lova, kai jis skambina ar atvažiuoja.
Bijodama likti namuose viena su vaikais motina išnuomojo dalį savo būsto, tačiau nuomininkams irgi nejauku nuolat girdėti transseksualo grasinimus.
Nuomininkė teigė girdėjusi, kaip vyras liepė vaikų motinai išsirinkti paminklą, nes pagavęs užmuš. Ji tvirtino, kad vaidus girdėjo ir kieme žaidžiantys vaikai.
Parengė Vykintė Budrytė