Po skyrybų Raseinių meras 52 metų Algimantas Mielinis neilgai viengungiavo – ką tik vedė trejais metais jaunesnę savo sekretorę. Ji prieš sutuoktuves buvo pamaloninta nemenku priedu prie algos.
Kad „tvarkietis“ A.Mielinis užmezgė romaną su tarybos sekretoriato vedėja Violeta Lauciūniene, raseiniškiai kalbėjo apie metus. Gandus sustiprino politiko skyrybos su žmona ir jo pasirodymai kartu su nauja išrinktąja.
Neseniai buvo suremontuotos patalpos, kuriose įregistruojamos raseiniškių santuokos, taigi kalbų dar labiau padaugėjo. Pasirodė, kad jos nebuvo laužtos iš piršto – praėjusį savaitgalį A.Mielinis ir V.Lauciūnienė įteisino santykius.
Nuotaka sulaukė ir nemenkos dovanos, už kurią mokės mokesčių mokėtojai. Sausio 13-ąją, likus kelioms dienoms iki vestuvių, V.Lauciūnienei buvo paskirta 35 proc. atlyginimo dydžio priemoka „už įprastą darbo krūvį viršijančią veiklą“.
Priedas paskirtas atgaline data: nuo sausio 2-osios iki metų pabaigos. Tokį potvarkį pasirašė vicemerė Gitana Rašimienė.
Raseinių savivaldybėje skyriaus vadovams mokamas vidutinis atlyginimas yra 1322 eurai. Tad pirmoji rajono ponia nuo šiol turėtų gauti maždaug 460 eurų didesnę algą.
A.Mielinis aiškino neturintis nieko bendra su šiuo potvarkiu: „Pažiūrėkite, kas jį pasirašė.“ Jaunavedį taip pat piktino dėmesys jo sutuoktinei.
Tikėtina, kad ši priemoka gali tapti oponentų ginklu prieš artėjančius savivaldos rinkimus.
Atsiuntė perspėjimą
* Pirmąkart apie A.Mielinio ir V.Lauciūnienės santykius prabilta pernai, kai kilo skandalas dėl mero priimamajame buvusios sofos. Ji iškeliavo į rajono vadovo poilsio kambarį, o priimamajame atsirado odiniai minkštasuoliai.
* Vietos žurnalistams ėmus domėtis šia pertvarka, iš savivaldybės atskriejo atstovės spaudai N.Petrošiūtės perspėjimas: „Jei buvusieji prasidės, tai ir gaus grąžos. Jei Ačas (buvęs Raseinių meras R.Ačas. – Red.) ar kuris kitas aiškinsis, ką ant sofikės meras veikė su sekretore, tai antroji pusė aiškinsis, ką jo vairuotojas tiek naktų veikė viešbutyje. Šiame kare nugalėtojų nebus, nes ne šventieji kariauja.“