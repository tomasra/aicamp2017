Šilutės rajone apsivertė moters vairuojamas „Ford Focus“ automobilis, kuriame buvo du vaikai. Nelaimė įvyko šiek tiek po 18 val. Žemaičių Naumiestyje, kelyje Žemaičių Naumiestis – Vainutas.
Moteris pasakojo, kad automobiliu važiavo nuo kalno žemyn, tačiau transporto priemonę ėmė „mėtyti“. 34 metų vairuotoja ėmė stabdyti, tačiau automobilis apsisuko, nuslydo nuo kelio ir apsivertė.
Su moterimi kartu važiavo jos 14 metų dukra ir vos dešimties mėnesių sūnus. Mažylis sėdėjo specialioje kėdėje. Nei vienas vaikas per avariją nenukentėjo. Moterį atvykusi greitoji medicinos pagalba išsivežė į ligoninę.
Atvykę namiškiai išsigandusius vaikus išvežė namo.
Pasak vairuotojos, kelias toje atkarpoje buvo labai slidus.
Nelaimės aplinkybes aiškinasi policijos pareigūnai.
Kelių dangos provėžotos
Marijampolės, Šiaulių, Telšių ir Tauragės apskrityse bei Šilutės, Raseinių rajonuose dėl besitęsiančio snygio valstybinės reikšmės kelių dangos provėžotos, vietomis padengtos šlapio sniego sluoksniu, praneša kelininkai.
Jų teigimu, Kauno ir Panevėžio apskrityse tvyro rūkas, čia matomumas vietomis sumažėjęs iki 100 metrų.
16 val. duomenimis, vidurio, šiaurės ir pietvakarių Lietuvoje sninga, kitur – be žymesnių kritulių. Oro temperatūra nuo 1 laipsnio šilumos iki 3 laipsnių šalčio.