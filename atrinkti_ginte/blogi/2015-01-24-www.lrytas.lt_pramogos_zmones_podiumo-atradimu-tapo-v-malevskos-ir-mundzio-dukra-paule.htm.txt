Penktadienį į sostinės viešbutį „Comfort Hotel Lt“ sugužėjo nemažas būrys veiklių moterų iš visos Lietuvos. Dailiosios lyties atstovės klausėsi paskaitos apie minčių galią, domėjosi mados, grožio ir sveikos mitybos naujovėmis.
Lektorė ir motyvatorė Gintarė Davainienė skaitė pranešimą apie mūsų minčių galią, kaip savo svajones ir vizijas galime paversti realybe.
Vakaro metu buvo pristatyta dviejų dalių „Beautyfur“ kailinių drabužių ir aksesuarų kolekcija. Taip pat buvo rodoma ir dizainerės Ingos Kličienės („ingDizainas“) autorinių baltosios keramikos aksesuarų kolekcija. Kaunietė menininkė pademonstravo, kaip mažesnių ir didesnių sagtelių dėka galime stilingai susegti skaras, skareles ir net didelius vilnonius šalius.
Kolekcijas demonstravo veiklios ir žinomos moterys: vairuojančių moterų asociacijos prezidentė Asta Jonušienė, stilistė Violeta Malevska, šokėja Elena Leonova, teisininkė Birutė Vyšniauskaitė-Atroškienė, vyno žinovė Ramunė Gaidelytė, dizainerė Mariana Višnevskaja-Jankovičienė, makiažo specialistė Rasa Sinkevičiūtė, valstybės tarnautoja Raimonda Juknaitė.
Podiumo atradimu tapo Violetos Malevskos ir atlikėjo Mundžio aštuonmetė dukra Paulė, demonstravusi ir kailines kepures, ir keramikines sagteles. Laisvalaikiu mėgstanti plaukioti, aktyviai baseiną lankanti mergaitė sakė, kad tai pirmas, bet tikrai – ne paskutinis jos pasirodymas ant podiumo.
„Labiausiai įsiminė renginio nuotaika, labai džiaugiausi, kad žmonės man tiek daug plojo“, – po renginio sakė mažasis modeliukas.