Liūtas, tigras ir lokys tapo tarsi šeima ir geriausiais draugais, kartu gyvendami prieglaudoje. Iš skirtingų žemynų kilę gyvūnai net neturėjo susitikti, tačiau buvo išgelbėti, kai buvo dar jaunikliai iš stambaus narkotikų prekeivio, kuris juos laikė kaip gyvūnėlius, skelbia portalas nydailynews.com.
Egzotiškų gyvūnų prieglaudoje jie kartu užaugo ir neįtikėtinai susidraugavo.
„Jie jaučia vienas kitą, jie glaustosi, kartu žaidžia ir miega“, - sakė prieglaudos prižiūrėtoja.
Gyvūnai buvo išgelbėti prieš 13 metų iš narkotikų prekeivio, kuris laikė egzotinius gyvūnus savo malonumui. Žvėrys buvo surasti nusilpę, pilni parazitų ir persigandę. Pirmuosius mėnesius gyvūnams buvo labai baisu, o prieglaudos darbuotojai iš karto pastebėjo neįprastą ryšį tarp jų, todėl įkurdino juos kartu.
Vienintelį kartą gyvūnai buvo išskirti, kai lokiui reikėjo atlikti operaciją. Likę du gyvūnai tuo metu buvo labai nusiminę, tarsi būtų praradę šeimos narį.
Specialistai mano, kad tokia trijulė yra vienintelė pasaulyje, nes šie gyvūnai tiesiog priklauso skirtingiems žemynams: meškos – šiaurės Amerikai, liūtai – Afrikai, tigrai – Azijai.
„Šie gyvūnai gali išmokyti tolerancijos, jie yra skirtingų spalvų, skirtingų rūšių, jie net ne iš tos pačios šalies, o taip myli vienas kitą. Jie mus moko, kaip reikia mylėti“, - sakė prieglaudos darbuotoja.