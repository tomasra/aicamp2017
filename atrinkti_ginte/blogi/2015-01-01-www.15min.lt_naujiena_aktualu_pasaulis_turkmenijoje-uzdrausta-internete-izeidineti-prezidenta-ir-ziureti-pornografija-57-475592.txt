Turkmėnijoje priimtas naujas įstatymas, pagal kurį šalies piliečiams nuo šiol internete draudžiama įžeidinėti ir apkalbinėti šalies prezidentą. Be to, naujasis įstatymas draudžia žiūrėti pornografiją ir naudotis interneto svetainėmis, kuriose atmetamos „šeimos vertybės“, rašo „Laisvosios Europos“ radijo interneto svetainė.
Įstatyme numatyta, kad privalo būti ribojamas naudojimasis interneto svetainėmis, kuriose nepilnamečiai yra skatinami vartoti narkotikus, alkoholį ir tabaką.
Be to, Turkmėnijos valdžia nusprendė, kad šalies piliečiai neturi teisės naudotis interneto puslapiais, kuriose „atmetamos šeimos vertybės“, skatinama nepagarba tėvams ir teisinamas įstatymais draudžiamas elgesys.
Naujasis įstatymas Turkmėnijos gyventojams taip pat draudžia žiūrėti pornografines interneto svetaines.
Tik nedidelė dalis šios skurdžios musulmoniškos Vidurinės Azijos šalies gyventojų turi priėjimą prie interneto savo namuose. Ir nors Turkmėnijos miestuose yra vadinamosios interneto kavinės, tačiau daugeliui šalies gyventojų jų paslaugos yra pernelyg brangios.
Maža to, interneto kavinių lankytojai privalo parodyti savo asmens dokumentą, o jų naršymas pasauliniame tinkle yra nuolat stebimas.
Turkmėnijos ryšių ministerija yra vienintelė institucija, turinti interneto tiekimo monopoliją šalyje.