Įtariami islamistų judėjimo „Boko Haram“ kovotojai nužudė beveik 150 žmonių Nigerijos šiaurės vakarų kaimuose, šaudydami mečetėse besimeldžiančius vyrus ir vaikus bei namuose maistą gaminančias moteris, ketvirtadienį pranešė šios tragedijos liudininkai.
Dešimtys kovotojų trečiadienio vakarą įsiveržė į tris atokius kaimus neramioje Borno valstijoje ir padeginėjo namus per kruviniausią šios ekstremistų grupuotės atakų dieną nuo prezidento Muhammadu Buhari (Muhamadaus Buhario) atėjimo į valdžią šių metų gegužę.
Užpuolikai nužudė bent 97 žmones labiausiai nukentėjusiame Kukavos kaime, naujienų agentūrai AFP sakė vietos gyventojas, kuris teigė suskaičiavęs lavonus.
„Jie sunaikino mano dėdės artimiausius šeimos narius. ... Jie nužudė jo vaikus – visus penkis“, – pasakojo Kolo.
Vienas žvejys, irgi tapęs šio išpuolio liudininku, patvirtino aukų skaičių.