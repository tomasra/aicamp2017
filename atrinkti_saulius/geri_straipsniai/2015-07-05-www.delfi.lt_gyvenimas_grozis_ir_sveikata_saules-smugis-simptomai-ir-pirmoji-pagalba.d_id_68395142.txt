Regis, visi yra girdėję apie saulės smūgį, tačiau ar žinote, kaip padėti perkaitusiajam? Kasmet sveikatos specialistai šiltuoju sezonu ragina gyventojus saugotis nuo kenksmingo saulės poveikio. Tai ne tik UV spindulių keliama grėsmė odai, bet ir itin dažnai ištinkanti sveikatos būklė – saulės smūgis. Šį kartą pasidomėjome, kuo pavojingas saulės smūgis ir viso kūno perkaitimas ir kaip padėti saulės smūgį gavusiam žmogui.
Nesaugodami galvos nuo tiesioginių saulės spindulių, rizikuojate ją perkaitinti. O juk būtent galvoje yra vienas svarbiausių kūno organų – smegenys. Saulės smūgio metu tiesioginiai saulės spinduliai įkaitina smegenų dangalus, padidėja jų temperatūra, atsiranda funkcionavimo pakitimų. Dėl to atsiranda smegenų kontroliuojamų raumenų, virškinimo, regos organų, mąstymo ir kitų sutrikimų.
Pasitaiko atvejų, kai per ilgai tiesioginių saulės spindulių poveikį patiriantį ir pirmosios pagalbos nesulaukiantį žmogų ištinka mirtis. Vis dėlto, jei saulės smūgis atpažįstamas laiku ir jį gavusiam žmogui suteikiama pagalba, didelių komplikacijų kilti neturėtų.
Saulės smūgio simptomai
Saulės smūgio poveikis gali prasidėti tiek veikiant tiesioginiams saulės spinduliams, tiek praėjus kelioms valandoms nuo perkaitimo. Ši būklė pasireiškia vienu ar visais simptomais iš karto, o jų pasireiškimo tvarka dažnai skiriasi.
Galvos pojūčių pokyčiai. Gali imti skaudėti galvą, prasidėti svaigulys, dingti koordinacija, mirgėti akyse. Pasireiškia jausmas, tarsi galva būtų pilna smėlio, lyg patyrus smūgį sunkiu daiktu. Gali atsirasti ausų užgulimas, sunkumas galvą išlaikyti vienoje padėtyje, o lankstant kaklą, gali būti juntamas pasipriešinimas.
Raumenų skausmas. Atsiranda raumenų tempimas arba skausmas, noras pasirąžyti (kaip prabudus po ilgo miego), prasideda raumenų trukčiojimas ir didesni traukuliai. Kūno raumenys gali tapti visai nevaldomi.
Virškinimo sistemos sutrikimai. Gali atsirasti pykinimas, vėmimas, vidurių paleidimas.
Dehidratacija. Juntamas didelis troškulys.
Odos pokyčiai. Pabąla oda arba ją išberia.
Aukšta kūno temperatūra. Kyla kūno temperatūra (gali pakilti net iki 40 laipsnių Celsijaus).
Kiti sutrikimai. Gali stipriai padidėti kraujospūdis, sutrikti širdies ritmas. Taip pat gali pasireikšti kliedėjimas, sąmonės netekimas.
Pirmąją pagalbą suteikite nedelsiant
Gali būti, kad nukentėjęs žmogus ne visada gebės tiksliai apibūdinti savo pojūčius. Paklausus, ką jis jaučia, išgirsite tik vieną simptomą – „labai bloga“. Todėl norėdami įsitikinti, kad tai tikrai saulės smūgis, paklauskite, ar jis jaučia minėtuosius simptomus. Jeigu žmogus perkaista ir gauna saulės smūgį, gydymas turi būti suteiktas kuo skubiau.
Vanduo. Nukentėjusiam asmeniui reikia gerti labai daug vandens. Geriausia – su magniu, reikalingu širdies ir raumenų veiklai. Galite duoti gerti mineralinio arba paprasto vandens su ištirpinta magnio tablete. Jeigu ligoniui pirmąją pagalbą suteiks medikai, greičiausiai jam bus pastatyta lašelinė. Tuomet į kraują pateks daugiau skysčių su magniu ir kitais reikalingais mikroelementais.
Vėsus kompresas. Ant galvos perkaitusiajam uždėkite vėsų kompresą. Jeigu žmogus gavo ne tik saulės smūgį, bet perkaito ir visas kūnas, šlapius kompresus laikykite ant viso kūno. Dehidratacija vyksta labai greitai, todėl reikalingas skubus išorinis drėkinimas.
Draudžiama vaikščioti. Neleiskite ligoniui vaikščioti, jis privalo gulėti. Jeigu pykina ar vimdo, geriau naudoti kibirą, bet ne vaikščioti iki tualeto. Nepalikite ligonio vieno – vaikščiojimas ir kita fizinė veikla gali pasibaigti trauma, nes svaigstant galvai, sunku koordinuoti judesius.
„Temperatūros jokiu būdu nemažinkite tam skirtais vaistais – ji signalizuoja tebesančią blogą būklę.“
Jeigu simptomai nesiliauja, o pirmoji pagalba neveiksminga (pavyzdžiui, nukentėjusysis išvemia visą vandenį), kuo greičiau kreipkitės į medikus. Kreipkitės ir tuomet, jeigu sparčiai kyla temperatūra ir ji aukštesnė nei 38 laipsniai Celsijaus. Temperatūros jokiu būdu nemažinkite tam skirtais vaistais – ji signalizuoja tebesančią blogą būklę. Šio simptomo pašalinimas tik trukdytų suprasti tikrąją situaciją.
Nukentėjusiajam praradus sąmonę, negirdykite jo, nes jis gali užspringti. Nedelsdami kvieskite greitąją medicinos pagalbą arba vežkite jį į ligoninės priimamąjį patys. Medikai tiksliai nustatys, kokia yra būklė ir kokie vaistai nuo saulės smūgio reikalingi.
Patyrus saulės smūgį, reikalingas kelių dienų poilsis. Jokiu būdu negalima laiko leisti saulėje ir daug judėti. Reikia laikytis gydytojo rekomendacijų.
Apsauga nuo saulės – būtina
Saulės smūgis iš tiesų rimta būsena ‒ juk pažeidžiamos žmogaus smegenys. Todėl visuomet esant kaitrai, šviečiant saulei, pridenkite galvą kepure, skrybėle ar skara. Kai kurie žmonės nemėgsta kepurių ir akinių nuo saulės, nes tai neva trukdo jiems orientuotis, trikdo įprastą būseną. Vis dėlto verčiau priprasti dėvėti galvos apdangalą nei vėliau patirti rimtą orientacijos ir visų organizmo funkcijų sutrikimą.
Veikiant tiesioginiams saulės spinduliams, pasistenkite didesnę laiko dalį likti pavėsyje. Dėvėkite galvos apdangalus ar nešiokitės skėtį, gerkite daugiau vandens nei įprasta, pasirūpinkite, kad ir jūsų artimieji pasirūpintų viso kūno apsauga.