Vilniaus meras su savivaldybės departamentų vadovais ir specialistais penktadienį apžiūrėjo miesto dviračių takų būklę. Anot Remigijaus Šimašiaus, tobulinant dviračių takus, vienas iš svarbiausių tikslų – užtikrinti, kad patys takai būtų nepavojingi.
Vilniaus meras  teigia , kad  sostinėje dviračių takų plėtra šiemet nėra numatyta. Remigijaus  Šimašiaus teigimu, daugiausia bus taisomos  dviračių takų projektavimo klaidos. Šimašius sako, kad  dviračių takų plėtra, kuri leistų centrą patogiai pasiekti atokesniuose rajonuose gyvenantiems vilniečiams, numatoma per artimiausius trejus metus. Miesto vadovas tikina, kad savivaldybė artimiausiu metu ketina pertvarkyti dviračių tako atkarpą Narbuto gatvėje, kur leidžiantis nuo kalno nepastebėjęs laiptų šią savaitę žuvo dviratininkas.
„Aš matau, kad daugybė dviračių takų yra projektuoti žmonių, kurie nevažinėja dviračiais. Yra padaryta daugybė klaidų ir neatitikimų, net  ūkinių nesąmonių.  Ir plombų ir šiukšliadėžių, laiptų – ko tik nėra ant tų dviračių takų. Trejų metų perspektyvoje aš manau, kad  dauguma vilniaus gyventojų turėtų gyventi ne toliau kaip vienas kilometras nuo geros magistralinės dviračių trasos“, – sakė Vilniaus meras Remigijus Šimašius.
„Bent keliolika galiu vietų parodyti, kur didžiausios nesąmonės ir panaikintos, tikrai dar keli šimtai tokių vietų yra likę“,–  pridūrė jis ir pabrėžė, jog jam perėmus valdžią biudžetas jau buvo suplanuotas.
„Didžiausia problema yra tai, kad dviračių takams numatytas finansavimas yra 0 litų jau kokius penkerius metus iš eilės“, – pasipiktinimo neslėpė Lietuvos dviratininkų bendrijos pirmininkas Eduardas Kriščiūnas.
Apie dviračių takų saugumą imta kalbėti, kai pirmadienį Vilniuje žuvo nuo laiptų nuvažiavęs 24-erių dviratininkas. Dėl jaunuolio žūties pradėtas ikiteisminis tyrimas. Policijos duomenimis, jaunuolis nedėvėjo šalmo, tačiau jis privalomas tik iki 18-os metų.