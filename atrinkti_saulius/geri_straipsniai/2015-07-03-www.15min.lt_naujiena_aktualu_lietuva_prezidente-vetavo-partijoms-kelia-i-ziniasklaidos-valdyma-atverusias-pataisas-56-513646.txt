Prezidentė Dalia Grybauskaitė penktadienį nutarė vetuoti prieštaringai vertinamas Visuomenės informavimo įstatymo pataisas, kuriomis iš subjektų, negalinčių tapti žiniasklaidos priemonių savininkais, išbrauktos politinės partijos.
„Šios įstatymo pataisos turėjo užkirsti kelią savivaldybių piktnaudžiavimui laikraščių leidyba prisidengiant savo įsteigtomis švietimo įstaigomis. Tačiau naikindamas šią įstatymo spragą, Seimas sukūrė dar palankesnes sąlygas politizuoti žiniasklaidą. Išbraukus iš įstatymo nuostatą, draudžiančią politinėms partijoms būti viešosios informacijos valdytojomis ir rengėjomis, buvo panaikintas beveik 20 metų galiojęs saugiklis, apribojęs galimybes politinėms partijoms kontroliuoti žiniasklaidos priemones“, – teigiama Prezidentūros išplatintame pranešime.
Prezidentė laikosi pozicijos, jog prieš pat Jonines, Seimo posėdžio pabaigoje prariedėjusiomis pataisomis mėginta legalizuoti labai pavojingą reiškinį.
„Įsigaliojus šioms pataisoms, politinėms partijoms atsivertų galimybė įsigyti ir valdyti populiariausius televizijos kanalus, radijo stotis, didžiausius internetinius portalus, skaitomiausius laikraščius, žurnalus ir skleisti ne objektyvią, o partijoms palankią informaciją“, – teigiama pranešime.
D.Grybauskaitės žodžiais, tokie įstatymo pakeitimai yra „grėsmė ne tik visuomenės informavimo kokybei, bet ir žiniasklaidos laisvei bei demokratijai“.
Prezidentė siūlo į Visuomenės informavimo įstatymą grąžinti draudimą politinėms partijoms kontroliuoti žiniasklaidos priemones. Nuostatai, draudžiančiai savivaldybės įmonėms leisti periodinius leidinius su paslėpta politine reklama, Prezidentė pritaria ir jos Seimui nesiūlo keisti.
Kaip ketvirtadienį rašė 15min.lt, Seime Visuomenės informavimo pataisos priimtos keistomis aplinkybėmis. Visų pirma, net pirminio projekto iniciatoriai nepastebėjo, kaip iš įstatymo pataisų dingo draudimas politinėms partijoms valdyti žiniasklaidą. Taip susiklostė kurioziška situacija, kai daugiausia balsų už atidavė konservatoriai, nors įsigilinę į priimtą įstatymo projektą dešinieji tikina nieku gyvu nepalaikantys tokios iniciatyvos.
Na, o perrašytą įstatymo projektą Seimui pateikusio parlamentinio Švietimo, mokslo ir kultūros komiteto vadovas Raimundas Paliukas tikina, kad draudimas partijoms valdyti žiniasklaidą buvo perteklinis. Anot jo, šis draudimas išbrauktas, nes figūruoja kituose įstatymuose. Panašu, kad D.Grybauskaitės tokia logika neįtikino.