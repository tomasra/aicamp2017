Jungtinės Karalystės Karūnos prokuratūra negali atsakyti, kur šiuo metu yra įtariamieji R. Baranauskas ir V. Antonovas, kurie privalėjo būti perduoti Lietuvai. Tokia informacija pasiekė Lietuvos Respublikos generalinę prokuratūrą.
„Abiejų, preciziškai detaliai vykdytų, teisminių nagrinėjimų metu buvo pripažinta, kad Lietuvos prokurorai pateikė teismams visus reikiamus dokumentus ir išsamiai pagrindė savo prašymą perduoti įtariamuosius Lietuvai“, – rašoma prokuratūros pranešime spaudai
Pasak išplatinto pranešimo spaudai, Lietuvoje teismas yra nusprendęs, kad šie asmenys turėtų būti suimti, todėl susidariusi situacija vertinama „kaip didelė ir apmaudi Jungtinės Karalystės teisėsaugos nesėkmė“.
Dviejų instancijų Britanijos teismai yra sutikę perduoti A.Antonovą ir R.Baranauską Lietuvai. Be to, Lietuvos teismas yra nusprendęs, kad šie asmenys turėtų būti suimti.
Londono Aukštasis teismas gegužės 6 dieną paliko galioti dar 2014 metų sausį Vestminsterio Magistratų teismo sprendimą abu buvusius bankininkus perduoti Lietuvai. Iš karto po to įtariamieji pasinaudojo galimybe atidėti jų perdavimo Lietuvai procedūrą, prašydami leisti jiems pateikti dar vieną skundą aukščiausios instancijos teismui.
Tačiau teisėsaugai nespėjus priimti sprendimo, ar patenkinti tokį prašymą, ir nekontroliuojant buvusių „Snoro“ savininkų buvimo vietos, jie, teisėsaugos žiniomis, išvyko iš Britanijos, pažeisdami jiems skirtas kardomąsias priemones, rašoma Generalinės prokuratūros pranešime.
Lietuvos prokurorai po gegužės 6 dienos teismo sprendimo teigė tikintys, kad V. Antonovas ir R. Baranauskas Lietuvai bus išduoti artimiausiu metu. Juos grąžinus į Lietuvą, būtų tęsiamas 2011 metų pabaigoje pradėtas ikiteisminis tyrimas, kuris vėliau turėtų būti perduotas teismui.
Lietuvos prokurorai yra pateikę Europos arešto orderį dėl V.Antonovo ir R.Baranausko suėmimo, jie įtariami pasisavinę apie 490 mln. eurų „Snoro“ turto. Prokurorai taip pat yra apriboję jų nuosavybės teises į 233 mln. eurų vertės turtą.
Prokurorai tvirtina, kad buvę banko savininkai apskaitos įrašuose buvo sukūrę netikrų sąskaitų ir kitų dokumentų, o 2011 metų liepą V. Antonovas pasirūpino, kad centriniam bankui būtų pateikta tikrovės neatitinkanti informacija.
2011 metų lapkritį - tuo pat metu, kai buvo uždarytas bankas - iš Lietuvos pabėgęs buvęs „Snoro“ valdybos pirmininkas R. Baranauskas ir vienas jo akcininkų V. Antonovas iki šiol gyveno Jungtinėje Karalystėje.