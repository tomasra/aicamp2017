„Islamo valstybės“ (IS) kovotojai paviešino nuotraukas, kuriose matyti naikinamas antikinis Palmyros miestas Sirijoje, skelbia BBC.
Islamistai kūjais sudaužė šešias statulas. Džihadistų teigimu, statulos atimtos iš kontrabandininko, kurį vėliau IS kovotojai nuplakė.
Jungtinių Tautų (JT) teigimu, kai kurie meno dirbiniai ir antikvarinės vertybės, kurias IS pagrobė iš Irako ir Sirijos, atsidūrė privačiose kolekcijose Jungtinėje Karalystėje.
Ketvirtadienį pranešta, kad IS sunaikino 2 000 metų senumo liūto statulą. Šį nusikaltimą Sirijos meno ekspertai pavadino vienu didžiausių IS nusikaltimų prieš Palmyros kultūrinį paveldą.
UNESCO generalinė direktorė Irena Bokova yra įsitikinusi, kad plėšimai Sirijoje ir Irake vykdomi didžiuliu mastu. IS kovotojai naudojasi kontrabandininkų paslaugomis, pardavinėja meno vertybes ir taip finansuoja ekstremizmą ir terorizmą.
UNESCO atstovė įspėjo apie „tyčinį“ kultūrinio paveldo naikinimą Artimuosiuose Rytuose bei Šiaurės Afrikoje. Per kovas tarp šalies pajėgų ir sukilėlių buvo sunaikinta 60 procentų Alepo miesto istoriškai vertingiausių vietų ir pastatų. O Irake IS kontroliuoja 20 procentų iš 10 tūkstančių archeologinių vietovių.
IS užėmė Palmyrą gegužę. Tai sukėlė nerimo bangą, kad islamistai sunaikins į UNESCO pasaulinio paveldą įtrauktas vertybes, kaip tai nutiko Irake.
Praėjusį mėnesį Sirijos aktyvistai pranešė, kad islamistai aplink Palmyros griuvėsius išdėliojo minų ir sprogstamųjų užtaisų, tačiau neaišku, ar taip jie bandė antikines vertybes sunaikinti, ar išsaugoti. Kovotojai taip pat uždarė Palmyros muziejų ir prie jo durų pastatė sargybą.
Po savaitės IS išplatino nuotraukas, kuriose matyti dvi sugriautos šventyklos, kurios, islamistų nuomone, skatino politeizmą.