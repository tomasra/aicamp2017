Nuo neramumų Ukrainoje pradžios į Lietuvą persikelia vis daugiau pradedančiųjų bendrovių iš šios šalies, Baltarusijos ir Rusijos. Galėtume sulaukti ir gausesnio būrio perspektyvių įmonių, jeigu palengvintume įsikūrimo sąlygas.
Bendrovė, kuri valdo „TrackDuck“ platformą, leidžiančią interneto tinklapių dizaineriams efektyviau bendradarbiauti su savo klientais, su užsieniečių įdarbinimo problema susidūrė tiesiogiai. Ponas Balčikonis, pasakoja, kad įdarbinti ir apgyvendinti 2 bendraįkūrėjus iš Baltarusijos jam trunka beveik metus.
„Iki šiol vienas iš įkūrėjų realaus leidimo gyventi ir dirbti Lietuvoje neturi. Dėl savo klaidų ir biurokratinių mechanizmų dokumentų tvarkymas man užtruko beveik metus. Aš esu lietuvis, tad pagalvokime, kaip sudėtinga turėtų būti pradedančiajai bendrovei, kurios komandoje nėra mūsų šalies gyventojų“, – apie situaciją pasakoja p. Balčikonis.
„Mėlynosios kortelės“ nesirinko
Europos Sąjungos pilietybės neturintis pilietis šalyje gali įsidarbinti pagal „mėlynosios kortelės“ programą, kuri sukurta JAV „žaliosios kortelės“ pavyzdžiu. Taip siekiama supaprastinti specialistų iš užsienio įdarbinimą ES.
infogr.am::infogram_0_dokumentai_darbo_birzai_jei_nori_idarbinti_uzsienieti
Tačiau ši sistema galioja tik norint įdarbinti asmenis, o bendrovė siekė, kad visi trys jos įkūrėjai taptų ir akcininkais, todėl jai teko pasirinkti kitą kelią.
„Mes esame ankstyvas startuolis, tuo metu dar negeneravome pajamų, todėl nusprendėme viską tvarkytis kaip akcininkai. Juk taip ir turėtų būti. Visų pirma, mano kolegos yra bendraįkūrėjai ir akcininkai, o tik po to darbuotojai“, – pasirinkimo motyvus aiškina p. Balčikonis.
Kad partneriai iš Baltarusijos galėtų pradėti veiklą Lietuvoje, bendrovei prireikė sukurti valdybą, kuri jai „yra visiškai nereikalinga“. Įstatymai nurodo, kad tik vadovas ir valdybos nariai kaip akcininkai gali gauti vienerių metų trukmės leidimą gyventi šalyje. Be to, verslininkai turėjo padidinti kompanijos įstatinį kapitalą, nes norintis gauti leidimą asmuo turi turėti bendrovės akcijų bent už 14.500 Eur. Įstatinis kapitalas Lietuvoje gali būti didinamas iš pelno arba rezervų. Tai pradedančiosioms bendrovėms sukuria papildomų rūpesčių.
„Koks startuolis gali turėti pelną, rezervus ar nekilnojamąjį turtą? Tačiau mes radome išeitį: įstatinį kapitalą padidinome iš akcijų priedų (nominalios vertės perviršio – VŽ). Kadangi turėjome investuotoją, iš gautų pinigų galėjome formaliai panaikinti nuostolius ir padidinti įstatinį kapitalą. Tuomet mums reikėjo išleisti daugiau akcijų, kad viskas atitiktų reikalavimus“, – aiškina p. Balčikonis.
Į pradedančiąją kompaniją yra investavę „Practica Capital“ ir „Kima Ventures“ fondai. Tokiems pasikeitimams prireikė ir patarojo patvirtinimų.
Galima ir paprasčiau
Vadovas pasakoja, kad būtų lengviau tiesiog pasinaudoti teisininkų paslaugomis. Tačiau taip būtų išleidžiama daugiau lėšų, kurias norisi investuoti į plėtrą.
„Dėl šių priežasčių čia įsikūrusios jaunos kompanijos nuolat skundžiasi, kad joms tenka samdytis teisininkus. Tokių dokumentų sutvarkymas vienam žmogui kainuoja apie 2.000 – 3.000 Eur“, –  skaičiuoja p. Balčikonis.
Todėl jis siūlo perimti patraukliausių šalių pradedančiosioms bendrovėms metodus. Tokios šalys kaip Čilė, Danija, JK, Kanada ir Suomija ne tik padeda steigtis pradedantiesiems iš užsienio, bet ir siūlo įvairias dotacijų programas. Verslininkas mano, kad Lietuva šiuo požiūriu „ne tik nekonkuruoja, bet ir apsunkina procesą ne ES piliečiams“.
Dovydas Varkulevičius, VšĮ „Versli Lietuva“ Verslumo depratamento direktorius sutinka, kad į Lietuva pralaimi konkurencinę kovą dėl pradedančiųjų kompanijų ir mato būtinybę trumpinti leidimų išdavimo laikotarpį.
„Migracijos departamentas sunkiai išduoda leidimus. Be to, Darbo birža labai ilgai tikrina dokumentus dėl leidimo dirbti Lietuvoje galimybių. Ypač užtrunka išsilavinimo atitikimo reikalavimams tikrinimas. Jeigu mes sugebėtumėm šį procesą patrumpinti nuo 3-4 mėnesių iki 3-4 savaičių, tai galimybė persikelti kompanijoms į Lietuvą stipriai išaugtų“, – kalba p. Varkulevičius.
Anot jo, darant pakeitimus pavyzdį būtų galima imti iš Suomijos. Ji taip pat turi pasienį su Rusija, tačiau migracijos klausimus sprendžia gerokai lanksčiau. Be to, valstybė subsidijuoja pradedančias bendroves, kad galėtų pagreitinti jų vystymą. Ponas Varkulevičius vadija, kad ES konkurencinėje erdvėje mes pralošiame ir tokioms šalims kaip Airija, JK ir Vokietija.
„Kartu su VšĮ „Versli Lietuva“ ir kitomis organizacijomis norime paskatinti tiek Migracijos departamentą, tiek Darbo biržą leidimus dirbti ir gyventi išduoti greičiau, ypač, aukštos pridėtinės vertės verslams“, – kalba p. Varkulevičius.