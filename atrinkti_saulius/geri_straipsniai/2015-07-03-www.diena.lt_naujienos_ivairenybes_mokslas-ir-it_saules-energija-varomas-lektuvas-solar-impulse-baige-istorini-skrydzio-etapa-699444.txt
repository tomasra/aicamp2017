Saulės energija varomas lėktuvas „Solar Impulse 2“, įveikęs rizikingiausią etapą savo kelionėje aplink Žemės rutulį, penktadienį saugiai nutūpė Kalaeloa oro uoste pagrindinėje Havajų saloje Oahu, saulei patekėjus.
Šveicarų aviatoriaus Andre Borschbergo (Andrė Boršbergo) vairuojamas lėktuvas penkias dienas, arba 120 valandų, skrido iš Nagojos Japonijoje virš Ramiojo vandenyno. Pasiektas pasaulio rekordas ilgiausio skrydžio be nutūpimo lėktuvu su vienu pilotu. Tiksliau v per 4 paras, 22 valandas ir 1 minutę įveiktas 8279 kilometrų atstumas.
Ankstesnis tokio pobūdžio rekordas, 76 valandos, priklausė JAV nuotykių mėgėjui Steve Fossettui (Stivui Fosetui), kuris jį pasiekė 2006 metais, kai specialiu reaktyviniu lėktuvu apskriejo žemės rutulį.
Tačiau A.Borschbergui visai nereikėjo degalų. „Solar Impulse 2“ sparnuose įtaisyti 17 tūkst. saulės energijos elementų, kurie saulei šviečiant pakraudavo baterijas, kuriose išsaugota energija buvo naudojama naktį.
Šio lėktuvo idealus greitis yra apie 45 km per val., nors jis gali būti ir dvigubai didesnis dieną, kai saulės spinduliai yra stipriausi. Iš anglies pluošto pagamintas lėktuvas sveria apie 2,3 tonos ir prilygsta mikroautobusui ar vidutiniam furgonui.
A.Borschbergas ir jo bendražygis Bertrand'as Piccardas (Bertranas Pikaras) lėkuvą pilotavo pasikeisdami kelionėje aplink pasaulį, pakilę iš Abu Dabio kovo mėnesį. Nuo Havajų šis lėktuvas skris į Freniksą, o po to – į Niujorką.
2002 metais pradėtu daugiau kaip 100 mln. dolerių vertės projektu siekiama pabrėžti atsinaujinančios energijos svarbą ir naujovių dvasią. Kelionės panaudojant saulės energija komerciniu požiūriu dar nėra praktiškos, nes kelionė trunka ilgai, priklauso nuo oro sąlygų, lėktuvo svoris yra ribotas.
Beje, „Solar Impulse“ į Havajus atskrido tokiu metu, kai ši valstija ėmėsi ambicingo švarios energijos projekto. Gubernatorius Davidas Ige'as (Deividas Aid-as) praėjusį mėnesį pasirašė dokumentą, įpareigojantį Havajų energetikos įmones iki 2045 metų pasiekti, kad 100 procentų elektros energijos būtų gaminama iš atsinaujinančių išteklių.
Skrisdamas per Ramųjį A.Borschbergas šiek tiek nusnūsdavo ir ilgas valandas paįvairindavo jogos pratimais.
„Joga yra didžiulė parama tokiame skrydyje virš Pacifikos (Ramiojo vandenyno): ji teigiamai veikia mano nuotaiką ir mąstyseną“, – parašė jis tinkle „Twitter“ iš lėktuvo ketvirtadienį.