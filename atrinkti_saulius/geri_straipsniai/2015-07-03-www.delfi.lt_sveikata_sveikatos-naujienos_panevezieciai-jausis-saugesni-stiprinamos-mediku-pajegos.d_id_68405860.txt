Panevėžio miesto greitosios medicinos pagalbos brigados, vykstančios pas ligonius ar į nelaimės vietą, sustiprintos paramedikų kvalifikaciją turinčiais darbuotojais.
„Septyni mūsų greitosios medicinos pagalbos stoties darbuotojai baigė dvejus metus trukusias studijas Karaliaus Mindaugo profesinio mokymo centre ir įgijo paramediko kvalifikaciją. Tai - pirmieji paramedikai Panevėžyje“, - sako VšĮ „Panevėžio miesto greitosios medicinos pagalbos stotis" direktoriaus pavaduotoja slaugai Rūta Ramoškienė. - Tai naujos kartos specialistai, kurių tikslas - teikti profesionalią medicinos pagalbą. Paramedikas greitosios medicinos pagalbos ekipaže dirba drauge su mediku".
Standartiškai pas ligonį Panevėžyje skubėdavo dviejų asmenų GMP ekipažas: vairuotojas ir medikas, turintis bendrosios praktikos slaugytojo arba gydytojo kvalifikaciją. Nuo šiol GMP automobilį vairuos ne paprastas vairuotojas, o kvalifikuotas paramedikas, gebantis kokybiškai teikti medicininę pagalbą. Tai yra, pas ligonį vyks jau ne vienas, o mažiausiai du kvalifikuoti specialistai.
Esant itin sudėtingiems atvejams, į iškvietimus vyksta trijų asmenų brigada - vairuotojas, skubios medicinos pagalbos slaugos specialistas ir gydytojas. Šiuo atveju brigada bus dar stipresnė, nes GMP automobilį vairuos paramedikas.
„Daugeliu atvejų greitosios medicinos pagalbos kokybė vertinama minutėmis, per kurias ekipažas pasiekia nelaimės vietą. Manau, kad ne mažiau reikšmingas veiksnys yra ekipažo, pasiekusio nelaimės vietą, profesinė kompetencija. Džiaugiamės, kad mūsų kolektyvo nariai ėmesi šios iniciatyvos, rimtai dirbo studijų metu ir pagrįstai gali didžiuotis įgytomis medicinos žiniomis ir gebėjimai. Rudenį tikimės sulaukti dar penkių paramedikų", - sakė direktoriaus pavaduotoja slaugai.
Paramedikai teikia pirmąją medicinos pagalbą įvykio vietoje, sergantiems ar nukentėjusiems nelaimingų atsitikimų metu, moka prireikus skubiai ir saugiai juos transportuoti, įvykio vietoje teikti psichologinę pagalbą nukentėjusiems bei aplinkiniams, atlikti greitosios medicinos pagalbos automobilio vairuotojo funkcijas.
„Paramedikas žino ūmių bei gyvybei pavojingų būklių simptomus, gali įvertinti gyvybiškai svarbias organizmo funkcijas, turi žmogaus gaivinimo įgūdžių, atpažįsta šoko ir komos, pavojingų užkrečiamųjų ligų, gimdymo, apsinuodijimų, užspringimo, skendimo ir kitų traumų bei ligų požymius. Taip pat moka įvertinti paciento būklę, naudotis defibriliatoriumi, kita greitosios medicinos pagalbos transporto priemonėse esančia medicinos įranga, tvarstyti žaizdas, naudoti įtvarus, neštuvus", - sako R. Ramoškienė.
Karaliaus Mindaugo profesinio mokymo centro medicinos krypties mokymo programa skirta rengti paramedikus, gebančius kokybiškai teikti medicininę pagalbą. Būsimieji paramedikai užsiėmimuose mokomi pirmosios medicinos pagalbos, reanimacijos ir intensyviosios terapijos, skubiosios medicinos teikimo pagrindų, medicinos etikos, anatomijos, fiziologijos, patologijos, mikrobiologijos, katastrofų medicinos pagrindų ir kt. Praktinio mokymo, trunkančio 15 savaičių, metu įtvirtinami ir tobulinami pirmosios medicinos pagalbos teikimo, reanimacijos ir intensyvios terapijos ir kt. gebėjimai.
Paramedikai - naujos kartos specialistai, kurių tikslas - teikti profesionalią medicinos paalbą. Medicinos normos, reglamentuojančios paramedikų darbą Lietuvoje, įsigaliojo 2005 metais. Pirmieji paramedikai pradėjo darbą Kaune, kituose didžiuosiuose šalies miestuose. Panevėžys - vienas iš Lietuvos miestų, kuris gali didžiuotis įdiegęs daugelyje išsivysčiusių užsienio šalių pripažintą kaip efektyvią praktiką organizuoti greitąją medicinos pagalbą.