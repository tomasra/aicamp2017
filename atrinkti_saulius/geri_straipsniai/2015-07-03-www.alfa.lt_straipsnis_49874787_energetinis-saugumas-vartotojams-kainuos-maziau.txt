Kitais metais energetikos rinkoje įvyks reikšmingos teigiamos permainos: pradės veikti naujos elektros jungtys su Lenkija ir Švedija, bus panaikintos elektros gamybos kvotos termofikacinėse elektrinėse, turėtų įsigalioti vartotojams palankesnis dujų tiekimo saugumo finansavimo modelis.
Panaikintus kvotas termofikacinėse elektrinėse bei Lietuvos elektrinėje Elektrėnuose bus sutaupyta daugiau nei 50 mln. eurų. Iki šiol šios lėšos būdavo įtraukiamos į viešuosius interesus atitinkančių paslaugų (VIAP) biudžetą. Jos skiriamos remti elektros energijos gamybą termofikacinėse elektrinėse bei Lietuvos elektrinėje. Atsisakyti kvotų bei sutaupyti vartotojų lėšų bus galima pradėjus veikti elektros jungtims „LitPol Link“ ir „NordBalt“.
„Iki šiol elektros gamybos kvotos buvo reikalingos, tačiau jos visą laiką buvo finansinė našta vartotojams. Pradėjus veikti elektros jungtims su Lenkija ir Švedija, galime atsisakyti šių kvotų ir sutaupyti vartotojų lėšų. Taigi investicijos į jungtis, kurių dalį padengė vartotojai, dabar pradeda nešti realią finansinę naudą tiems patiems vartotojams“, - sakė energetikos ministras Rokas Masiulis.
Nors naujosios elektros jungtys padidins tiekimo saugumą, Lietuva negalės kliautis vien tik importuojama elektra. Todėl dalis sutaupytos sumos bus skirta Lietuvos elektrinę valdančiai bendrovei „Lietuvos energijos gamyba“ (LEG) padengti išlaidas, jai teksiančias pagal gamtinių dujų pajėgumų modelį. Pagal jį, dujų vartotojai mokės fiksuotą įmoką, kuri priklausys nuo turimo gamtinių dujų sistemos pajėgumo. Minėta įmoka pakeis dabar galiojančią tiekimo saugumo dedamąją.
Skaičiuojama, kad LEG teksiančios išlaidos pagal gamtinių dujų pajėgumų modelį bus mažesnės už sumą, kuri bus sutaupyta atsisakius elektros gamybos kvotų. Be to, LEG indėlis į dujų pajėgumų modelio finansavimą palengvins kitų dujų vartotojų naštą – jie turėtų išleisti mažiau, nei iki šiol. Dėl šios priežasties naudą pajus ir Vilniaus bei kitų miestų šilumos vartotojai, nes sumažės šilumos tiekėjų išlaidos dujoms.
Tikslūs skaičiai bei sutaupytos sumos bus paskelbti po konsultacijų su Valstybinės kainų ir energetikos kontrolės komisija, su kuria Energetikos ministerija glaudžiai bendradarbiauja.