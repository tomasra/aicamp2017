Prezidentės Dalios Grybauskaitės teigimu, Lietuva, grąžindama karo prievolę, didindama išlaidas gynybai ir šalies kariuomenėje formuodama greitojo reagavimo pajėgas, nori parodyti, kad gali apsiginti, o ne tik prašo būti apginta NATO, kuris „suvokia geopolitinę situaciją Baltijos šalių regione“.
Duodama interviu Prancūzijos TV kanalo „France 24“ žurnalistui Christophe`ui Robeetui, Lietuvos vadovė pažymėjo, kad “(...) mes esame realistai, atvirai kalbame apie pavojus ir savo kaimynės (Rusijos, – ELTA) veiksmus (...) ir kaip ir kitos mūsų kaimynės esame pasirengę įvykdyti visus savo įsipareigojimus“.
Prezidentė D. Grybauskaitė, atsakydama į „France 24“ televizijos klausimą, ar, jos nuomone, įmanomas dialogas tarp Europos ir Rusijos, sakė, kad, „kai susiduriama tik su agresija ir grasinimais, (...) dialogo negali būti“.
Kalbėdama apie ES sankcijų Rusijai pratęsimo veiksmingumą, Prezidentė pabrėžė, kad „iš tikrųjų sankcijomis niekad nepasiekiamas galutinis tikslas jokiame pasaulio regione, kur jos yra taikomos“. „Bet mes neturime pasirinkimo, nes Kremliui ir jo vadovams turi būti duotas tvirtas (...) ir būtinai vieningas atsakas“, – sakė D. Grybauskaitė.
Paprašyta pakomentuoti Europos Komisijos pristatytą naują planą, kaip spręsti ES migracijos krizę, Prezidentė teigė, kad Lietuva sutiktų su bet kokiu mechanizmu, kuris būtų priimtas ne priverstinai, o bendru sutarimu ir remiantis objektyviais kriterijais.
„Lietuva pasirengusi priimti iki 250 pabėgėlių, atsižvelgiant į gyventojų skaičių, BVP (...). Bet mes norime, kad sprendimai būtų priimami savanoriškais pagrindais (...). Negalima tokių sprendimų priimti automatiškai, būtina apsvarstyti priežastis (...)“, – sakė D. Grybauskaitė.
Paprašyta pakomentuoti dabartinę situaciją Graikijoje, Prezidentė sakė, kad „naujoji Graikijos vyriausybė tiesiog nenori prisiimti atsakomybės ir nori, kad atsakomybę prisiimtų kas nors kitas. Ir kad kažkas kitas mokėtų už jų neatsakingus veiksmus“.
Anot D. Grybauskaitės, „būtina prisiimti atsakomybę, ryžtis sunkioms priemonėms, ypač socialinėje sferoje, kai reikia paaiškinti žmonėms, jog yra du keliai: arba laikinai šiek tiek sumažinti atlyginimus ir pensijas, arba apskritai nebus įmanoma jų išmokėti. Toks pasirinkimas dabar laukia Graikijos“.