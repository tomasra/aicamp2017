Per pirmąjį 2015 metų pusmetį Lietuvoje kilo 6667 gaisrai. Palyginti su praėjusių metų tuo pačiu laikotarpiu, jų sumažėjo 20,5 proc. Tai pats mažiausias per dvylika metų gaisrų skaičius, praneša VPGT.
Gaisruose žuvo 69 žmonės (2014 m. – 67), iš jų 5 vaikai, o 122 gyventojai (108) patyrė traumų. Šiemet jau kilo 5 gaisrai, kuriuose žuvo po 2 šalies gyventojus, o 2 gaisrai nusinešė 3 ir 4 žmonių gyvybes. Gaisrų metu ugniagesiai išgelbėjo 70 žmonių gyvybių (iš jų 9 vaikų), 53 transporto priemones, 565 gyvūnus, 561 pastatą.
Miestuose žuvo 30 gyventojų, o miesteliuose ir kaimo vietovėse – 39. Devyni žmonės žuvo Vilniuje, 7 – Kaune, 5 – Alytaus rajone, po 3 – Kauno, Kupiškio, Rokiškio ir Kelmės rajonuose.
Dėl neatsargaus elgesio su ugnimi žuvo 16 žmonių, dar 16 – dėl neatsargaus rūkymo (pernai per tą patį laikotarpį – 33), 6 – dėl elektros įrenginių, prietaisų, elektros instaliacijos gedimų, 5 – dėl elektros įrangos įrengimo ir eksploatavimo taisyklių pažeidimų, 5 – dėl dujų, žibalinių, benzininių įrenginių, prietaisų eksploatavimo pažeidimų bei gedimų, 4 – dėl krosnių, židinių bei dūmtraukių įrengimo ir eksploatavimo reikalavimų pažeidimų, gedimų, 5 – dėl pašalinio ugnies šaltinio, 1 – dėl padegimų. Dar 10 gyventojų žūties priežastys tikslinamos.