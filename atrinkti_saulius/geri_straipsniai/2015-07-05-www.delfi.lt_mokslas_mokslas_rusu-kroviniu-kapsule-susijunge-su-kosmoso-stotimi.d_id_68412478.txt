Rusijos nepilotuojama krovinių kapsulė sekmadienį sėkmingai susijungė su Tarptautine kosmoso stotimi (TKS) – po virtinės nesėkmingų ankstesnių aprūpinimo misijų.
„Transportinis krovinių laivas „Progress M-28M“ 10 val. 11 min. Maskvos (ir Lietuvos) laiku susijungė su ... TKS rusų segmentu“, – sakoma Rusijos federalinės kosmoso agentūros „Roskosmos“ pareiškime.
Laivas atgabeno daugiau kaip 2 300 kg deguonies, degalų, maisto ir mokslinės įrangos, taip pat – asmeninius paketus tarptautinei TKS įgulai, kurią sudaro trys žmonės.
Rusijos kosmonautai Genadijus Padalka bei Michailas Kornijenka ir JAV astronautas Scottas Kelly (Skotas Kelis) vykdo dabartinę 44-ąją ekspediciją, o vėliau šį mėnesį prie jų prisidės dar trys žmonės.
„Įgula praneša: „Jausmas tarsi (būtų) Kalėdos liepos mėnesį“, – po susijungimo buvo pranešta oficialiame TKS „Twitter“ puslapyje.
„Kaip sakoma, trečias kartas nemeluoja“, – savo tinklaraštyje „Twitter“ pajuokavo S.Kelly, turėdamas omenyje virtinę nelaimingų atsitikimų, sužlugdžiusių ankstesnes krovinių gabenimo misijas.
„Progress“ atskrido vos savaitė po to, kai JAV bendrovės „SpaceX“ raketa „Falcon 9“, turėjusi nugabenti brangią įrangą į nepilotuojamą kapsulę „Dragon“, subyrėjo tuojau po starto.
Rusų raketa „Sojuz U“ penktadienį sklandžiai pakilo iš Rusijos naudojamo Baikonūro kosmodromo Kazachstane, iškeldama kapsulę „Progress M-28M“ į numatytą orbitą TKS link.
Balandžio mėnesį mėginimas paleisti „Progress“ baigėsi nesėkme.
Penktadienį paleista raketa „Sojuz U“ buvo senesnio modelio, intensyviai naudoto per Sovietų Sąjungos ir Rusijos kosmines programas beveik pusę šimtmečio. Praeitą mėnesį Rusijos naujienų agentūra „Interfax“ pranešė, kad „Roskomos“ naudos tik šio modelio „Sojuz“ raketas, kol ekspertai visiškai ištirs balandį įvykusios avarijos priežastis ir pašalins defektus.
TKS programa yra likusi viena iš nedaugelio bendradarbiavimo sričių, kurios nenukentėjo dėl įtemptos priešpriešos tarp Rusijos ir Vakarų šalių dėl konflikto Ukrainoje.