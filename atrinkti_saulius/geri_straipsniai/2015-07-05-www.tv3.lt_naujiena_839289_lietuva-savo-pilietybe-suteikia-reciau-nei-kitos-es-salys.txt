Lyginant su kitomis Europos Sąjungos (ES) valstybėmis, Lietuva savo pilietybę suteikia mažiausiam skaičiui asmenų, rodo statistikos agentūros Eurostato duomenys.
Šią savaitę paskelbtoje ataskaitoje teigiama, kad 2013-aisiais Lietuva iš viso suteikė pilietybę 185 asmenims - šis skaičius yra mažiausias iš visų 28 ES valstybių.
Daugiausiai asmenų ES 2013-aisiais įgijo Ispanijos (225 793), Jungtinės Karalystės (207 496), Vokietijos (115 118) ir Italijos (100 712) pilietybę.
Pagal šalies gyventojams tenkantį asmenų, kuriems suteikta pilietybė, skaičių Lietuva yra taip pat ES sąrašo pabaigoje - dešimčiai tūkstančių Lietuvos gyventojų 2013-aisiais teko vos vienas naujas pilietis. Toks pat rodiklis užfiksuotas tik Bulgarijoje, Lenkijoje, Rumunijoje, o mažesniam skaičiui asmenų už Lietuvą, lyginant su šalies gyventojų skaičiumi, pilietybę suteikė tik Slovakija. Tuo metu ES vidurkis buvo 19 naujų piliečių dešimčiai tūkstančių gyventojų.
Atsižvelgiant į statistiką, pilietybę 2013-aisiais gavo aštuoni iš tūkstančio mūsų šalyje teisę gyventi turėjusių užsieniečių. Mažesnei daliai gyvenančių užsieniečių pilietybę ES suteikė tik Slovakija (3 iš 1000), Danija, Čekija (5 iš 1000), Estija ir Austrija (7 iš 1000).
Lietuva taip pat išlieka tarp valstybių, kuriose absoliučia dauguma atvejų pilietybė suteikiama ne ES piliečiams (97 iš 100). Pagal šį rodiklį mūsų šalį lenkia tik Estija, kurioje visi šalies pilietybę įgiję asmenys buvo ne ES piliečiai, taip pat Latvija ir Rumunija (99 iš 100).
Dažniausia Lietuvos pilietybė buvo suteikta asmenims be pilietybės (40 proc.), antroje vietoje buvo Rusijos (15,7 proc.), trečioje - Ukrainos piliečiai (14,1 proc.). Lietuvos Migracijos departamento atstovų teigimu, didesnė dalis asmenų be pilietybės buvo mūsų šalyje gyvenantys, bet jokių savo tapatybę įrodančių dokumentų neturintys asmenys, mažesnė dalis - iš užsienio naujai atvykę asmenys.
Eurostato duomenimis, dažniausiai ES šalių narių pilietybė 2013-aisiais buvo suteikiama Maroko (87 iš 1000), Indijos (48 iš 1000), Turkijos (46,5 iš 1000), Kolumbijos, Albanijos (42 iš 1000) ir Ekvadoro (40 iš 1000) piliečiams.
Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.