Europos Sąjunga ir Tarptautinis valiutos fondas (TVF) ketvirtadienį didino spaudimą Graikijai, perspėdami apie apgailėtiną šalies finansų būklę likus kelioms dienoms iki prieštaringai vertinamo referendumo, kuris gali nulemti Atėnų ateitį euro zonoje.
Graikijos kairiesiems lyderiams susiejus savo vyriausybės likimą su sekmadienį vyksiančio plebiscito baigtimi, TVF perspėjo, kad šalies ekonomikos augimo perspektyvos dramatiškai pašlijo nuo tada, kai partija „Syriza“ atėjo į valdžią šių metų sausį.
Reikės dar mažiausiai 50 mlrd. eurų
TVF, kurio būstinė įsikūrusi Vašingtone, dabar prognozuoja, kad šiemet Graikijos ekonomika visiškai neaugs, nors anksčiau buvo tikimasi 2,5 proc. augimo. Bankas taip pat perspėjo, kad šalies finansams stabilizuoti per ateinančius trejus metus reikės dar bent 50 mlrd. eurų.
Ši institucija, kuri kartu su Europos Sąjunga ir Europos centriniu banku (ECB) nuo 2010 metų paskolino Graikijai 240 mlrd. eurų, taip pat prognozavo, kad bet koks naujas susitarimas dėl finansinės pagalbos turėtų būti pagrįstas didesniu Europos indėliu, įskaitant 36 mlrd. eurų paskolą iš Briuselio.
Šis niūrus paveikslas atsiskleidė tuo metu, kai Graikijos finansų ministras Yanis Varoufakis perspėjo, kad vyriausybė „tikrai gali“ atsistatydinti, jeigu graikai atmes jos raginimą balsuoti prieš griežto taupymo priemones. Kita vertus, premjeras Alexis Tsipras, duodamas interviu televizijai, sakė abejojantis, ar jis turėtų pasitraukti.
Smarkiai susirūpinę lyderiai Briuselyje skambino pavojaus varpais, kad euro zona pateks į „nežinomą“ teritoriją, jeigu graikai per referendumą palaikytų savo vyriausybės poziciją. Pasak jų, tame plebiscite faktiškai spręsis Graikijos likimas 19 narių turinčioje euro zonoje ir netgi pačioje Europos Sąjungoje.
Protesto metu deginama ES vėliava. AFP/Scanpix nuotr.
Europos Parlamento pirmininkas Martinas Schulzas sakė Vokietijos verslo dienraščiui „Handelsblatt“ neabejojantis, kad Graikijos lyderiai pasiekė „uolėtą dugną“, ir pridūrė, jog „Taip“ stovyklos pergalė sekmadienį tikriausiai reikštų naujus rinkimus.
Tuo tarpu Prancūzijos prezidentas Francois Hollande`as perspėjo, kad graikų ištartas „Ne“ pasiųstų euro zoną „į nežinomybę“.
„Jeigu būtų (pasakytas) „Ne“, Graikijos padėtis taptų itin sunki“, – sakė Eurogrupės vadovas Jeroenas Dijsselbloemas.
„Riaušės, chaosas“
Referendumo kampanija įsibėgėjo ketvirtadienį, kai Graikijos lyderiai tikino, jog „Ne“ pergalė sustiprintų vyriausybės pozicijas derybose dėl skolų krizės. Tačiau ES lyderiai tvirtino, kad šiame plebiscite bus pareikšta Graikijos valia dėl narystės euro zonoje ateities. Dar išlieka tikimybė, kad referendumas bus atšauktas arba atidėtas: Graikijos aukščiausiasis administracinis teismas – Valstybės Taryba – penktadienį spręs dėl jo teisėtumo.
Padėtis tapo labai įtempta 11 mln. gyventojų turinčioje šalyje, kurios bankai šią savaitę liko uždaryti, o verslas ruošėsi naujiems smūgiams po kelerius metus trukusios skausmingos recesijos ir diržų veržimo.
„Dabar (uždaryti) tik bankai. Jeigu prasidės prekybos centrų apgultis ir pradės stigti degalų, gali būti prieita iki riaušių, chaoso ir netgi perversmo, kurį įvykdytų karinė chunta, panaši į užgrobusią valdžią šalyje 1967 metais“, – sakė Atėnų teisininkas Georgiadis Aris.
Ketvirtadienį sostinės centrinėje Konstitucijos aikštėje įtampa pasiekė virimo tašką, prasiveržus susirėmimams tarp dalies protestuotojų, nusistačiusių prieš vyriausybę, ir riaušių policijos per demonstraciją, kurioje dalyvavo apie 6 000 žmonių.
Tuo pačių mažesnis, apie 1,2 tūkst. žmonių mitingas, kuriame buvo reiškiamas palaikymas vyriausybės pozicijai, vyko prie netoliese esančio universiteto.
„Šiai šaliai nėra ateities Europos Sąjungoje. Dėl griežto taupymo priemonių viešpatauja skurdas, žmonės miršta gatvėse, žudosi“, – sakė 26 metų protestuotoja Marta.