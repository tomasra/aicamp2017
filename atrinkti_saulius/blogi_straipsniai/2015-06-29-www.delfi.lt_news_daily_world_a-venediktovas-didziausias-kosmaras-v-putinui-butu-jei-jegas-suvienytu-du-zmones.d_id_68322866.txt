Aleksejus Venediktovas gali pasigirti įspūdinga ševeliūra. Jo ilgi žili garbanoti plaukai tikriausiai yra labiausiai atpažįstama plaukų kupeta visoje Maskvoje. Ir atsižvelgiant į tai, kad A. Venediktovas nėra kokia filmų ar televizijos žvaigždė, tai yra tikras pasiekimas, rašo naujienų tinklalapis „Mashable“.
59 metų A. Venediktovas yra vienas garsiausių žurnalistų Rusijoje. Pastaruosius 15 metų jis eina Rusijoje pirmaujančios radijo stoties „Echo Moskvy“ vyriausiojo redaktoriaus pareigas, ima interviu iš pasaulio lyderių ir garsenybių ir kritikuoja Kremlių. Jis yra ėmęs interviu iš Billo Clintono ir Hillary Clinton ir dažnai pasikalba su Rusijos prezidentu Vladimiru Putinu.
O mėgiamiausi jo pašnekovai buvo ... Richardas Gere'as ir Liza Minnelli. „Jie yra visiškai laisvi žmonės!“ – sakė jis.
„Mashable“ žurnalistą po „Echo Moskvy“ pavedžiojęs A. Venediktovas sustojo prie sienos su šimtų pašnekovų nuotraukomis su autografais ir rodydamas į B. Clintono nuotrauką pasakojo: „Taip B. Clintono veidas atrodė 2000 metais, kai jo paklausiau, kaip jis jaustųsi sugrįžęs į Baltuosius rūmus su JAV prezidente išrinkta savo žmona.“
Anot A. Venediktovo, kai jis po kelerių metų kalbėjosi su H. Clinton ir jai papasakojo apie jos vyro reakciją, „ji nebuvo labai patenkinta.“
Pastaraisiais metais A. Venediktovas praleidžia daug laiko kalbėdamasis, diskutuodamas ir filosofuodamas su V. Putinu, kuris dažnai klausia jo nuomonės. Bent jau taip teigia pats žurnalistas.
„Tai nereiškia, kad jis į ją atsižvelgia, – pripažįsta A. Venediktovas. – Aš suprantu, kad jo akyse atstovauju tam tikrai grupei. Ir taip pat suprantu, kad V. Putinui mano nuomonės reikia ne tam, kad jis pakeistų savąją, bet tam, kad jis suprastų, kokia yra padėtis tarp žmonių ir kokia yra nuomonė tos grupės žmonių, kurių vardu aš kalbu.“
Taigi, kas iš tiesų kelia nerimą V. Putinui? A. Venediktovas mano, kad didžiausią grėsmę jo stabilumui kelia opozicijos lyderis Aleksejus Navalnas ir buvęs naftos magnatas bei Kremliaus kritikas Michailas Chodorkovskis. A. Navalnas yra užsispyręs ir ambicingas, o M. Chodorkovskis turi finansinių išteklių ir ryšių Vakaruose.
„Aš manau, kad didžiausias košmaras prezidento administracijai būtų, jeigu tiedu suvienytų jėgas“, – sako A. Venediktovas.
Nors jie nesutaria dėl politikos, A. Venediktovui, rodos, patinka jo pokalbiai su V. Putinu. „Mes abu esame protingi vyrai, – „Mashable“ žurnalistui sakė „Echo Moskvy“ vyriausiasis redaktorius. – Esame tos pačios kartos atstovai. Kaip asmenybės užaugome beveik panašioje aplinkoje.“
Tačiau vienas tapo kovotoju už laisvą žodį, o kitas įstojo į KGB ir vėliau tapo Rusijos vadovu. Ir nors abu vyrus sieja tam tikras santykis, „Echo Moskvy“ vis tiek pastaraisiais metais ne kartą tapo Kremliaus taikiniu ir net priartėjo prie uždarymo.
A. Venediktovas pažymi, kad V. Putinui atėjus į valdžią kalbos apie Rusiją pasikeitė. „Pagrindinė tendencija, kurią matau, yra konkurencijos naikinimas visose srityse. V. Putinas nori monopolizuoti viską – politiką, ideologiją, kultūrą. Galima vardinti ir vardinti“, – sakė jis.
Žurnalistui didžiausią nerimą kelia augančios prezidento galios ir tai, kad Rusija tapo „priklausoma nuo vienos asmenybės, kurios neriboja jokios institucijos, nuotaikų.“
Per prieš trejus metus surengtą kasmetinę V. Putino atsakymų į tautos klausimus sesiją A. Venediktovas jo atvirai paklausė: „Ar jaučiatės nors kiek panašus į Josifą Staliną?“
V. Putinas tuomet viešai, o ir vėliau asmeninio susitikimo su A. Venediktovu metu, pripažino, kad toks jo klausimą jį labai įžeidė.
„Tačiau dabar matome, kad jis tampa vis labiau panašus į J. Staliną, – sako A. Venediktovas. – Stebime vis labiau augantį asmenybės kultą. Stebime vis dažnėjančias represijas prieš žmones, kurie mąsto kitaip. Kai kurie žmonės buvo priversti išvykti iš šalies. Čia sklinda baimė. Šiandien Rusijos sistema yra 100 proc. autoritarinė ir artėja prie totalitarizmo. Taigi, pasirodo, kad buvau teisus, o V. Putinas klydo įsižeisdamas.“
Tačiau Rusijos prezidento ir radijo laidų vedėjo pokalbiai ne visuomet yra tokie kovingi.
Vasarį V. Putinas norėjo sužinoti A. Venediktovo nuomonę apie pernykščius įvykius Kijevo centrinėje Nepriklausomybės aikštėje, kuomet snaiperiai šaudė į protestuotojus per vadinamąją Maidano revoliuciją. Gatvės tuomet paplūdo krauju, kai vasario 20-osios rytą buvo nušauta kelios dešimtys prie valdžią protestavusių žmonių.
Po metų Ukrainoje tyrėjai dėl šių šaudynių apkaltino V. Putino paslaptingąjį asmeninį patarėją Vladislavą Surkovą. Kremlius savo ruožtu tai pavadino absurdu. Tačiau Rusijos prezidentas vis tiek norėjo žinoti, ką mano žmonės iš A. Venediktovo intelektualų aplinkos.
„V. Putinas manęs paklausė: „Lioša, juk pažįsti V. Surkovą. Ar gali įsivaizduoti, kad jis vadovautų snaiperių brigadai? Gali jį įsivaizduoti tai darant? – pasakojo A. Venediktovas. – Ir tuomet mes su prezidentu kalbėjomės apie tai, ko reikia žmogui, norinčiam vadovauti snaiperių būriui.“
Tai buvo vienas iš tų retų atvejų, kai jis sutiko su Rusijos prezidentu. „Pasakiau jam: „Mano nuomone, V. Surkovas netinka tokiam darbui, V. Surkovas manipuliuoja žmonėmis. Tačiau kad vadovautų ir duotų įsakymus – neįmanoma.“
Kitas asmuo, apie kurį jie daug diskutuoja, yra Čečėnijos lyderis Ramzanas Kadyrovas. Anot A. Venediktovo, R. Kadyrovas jį laiko „Islamo ir Čečėnijos priešu“ nuo tada, kai jis palaikė prancūzų satyrinį žurnalą „Charlie Hebdo“.
Dėl savo ir savo šeimos saugumo besibaiminantį A. Venediktovą, o taip pat jo sūnų, dabar saugo apsaugininkai. „R. Kadyrovas viešai pareiškė mane nubausiąs, ir po mėnesio buvo nužudytas opozicijos lyderis Borisas Nemcovas, kuriam R. Kadyrovas taip pat grasino, – sakė A. Venediktovas. – Į R. Kadyrovo žodžius reaguoju labai rimtai.“
Netrūkstant grasinimų ir politinio priekabiavimo, „Echo Moskvy“ atsidūrė dar vieno skandalo epicentre po to, kai A. Venediktovo 23 metų asmeninė asistentė Lesia Riabceva parašė seriją šiurkščių straipsnių apie pagrindines Rusijos opozicijos figūras.
Pasirodžius šiems straipsniams keli žymūs „Echo Moskvy“ komentatoriai nutraukė ryšius su radijo stotimi, o dalis tinklaraštininkų pareiškė neleisią radijo stoties interneto puslapyje skelbti savo straipsnių.
Vienas iš tokių atsisakiusiųjų buvo itin gerbiamas rusų rašytojas ir politinis tinklaraštininkas Borisas Akuninas.
„Suprantu, kad turi būti „platus nuomonių spektras“. Tačiau tai nesusiję su nuomonėmis. Tai tiesiog šlykštu“, – sako „Facebook“ paskyroje birželio 2 d. parašė jis, turėdamas omeny L. Riabcevos straipsnius.
O „Echo Moskvy“ įkūrėjas ir 1990-1996 jai vadovavęs Sergejus Korzunas pareiškė, kad ši radijo stotis „nebe ta.“
„Kūnas veikia, bet smegenys jau mirusios“, – gegužę savo tinklaraštyje „LiveJournal“ parašė jis, atkreipdamas dėmesį į prastėjančius žurnalistikos standartus.
Savo ruožtu A.Venediktovas kritiką atmeta. „Mūsų esminiai principai nepakito“, – sako jis.