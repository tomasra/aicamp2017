Pirmadienį ryte Vilniuje, Oslo gatvėje, įvyko masinė avarija. Pranešta, kad per ją nukentėjo moteris, kuri laukiasi kūdikio.
Bendruoju pagalbos telefonu apie avariją pranešta 7.50 val. Nurodyta, kad Oslo gatvėje, netoli degalinės, važiuojant nuo Lazdynų gatvės link Gariūnų, ant tilto per Nerį susidūrė 4 automobiliai.
Medikų pagalbos prašoma 34 metų moteriai, pranešta, kad ji nėščia.
Pirminiais duomenimis, per avariją susidūrė „Nissan“, „Opel“, „Škoda“ ir „Volkswagen“. Pastarąjį ir vairavo nėščia moteris. Policijos pareigūnų žiniomis, ji į ligoninę nuvežta apžiūrai, ne dėl fizinių sužalojimų. Moteris patyrė šoką, be to, medikai apžiūrės, ar per avariją nepakenkta būsimam kūdikiui.