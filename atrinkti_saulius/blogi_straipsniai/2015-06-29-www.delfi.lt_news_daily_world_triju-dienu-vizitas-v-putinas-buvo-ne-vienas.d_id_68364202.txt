Rusijos prezidentas Vladimiras Putinas po kelionės į Chakasiją, kur tikrino, kaip statomi namai nuo gaisrų nukentėjusiems žmonėms, su trijų dienų vizitu viešėjo Kalnų Altajuje.
Paaiškėjo, kad šios viešnagės metu Rusijos lyderis buvo ne vienas – draugiją jam palaikė buvęs Italijos ministras pirmininkas Silvio Berlusconi, rašo newsru.com.
Politikus poilsio metu linksmino du šokių kolektyvai: liaudies ansamblis „Ursul“, kuriam vadovauja nusipelnęs Rusijos kultūros darbuotojas Konstantinas Malčijevas, ir valstybinis jaunimo dainų bei šokių ansamblis „Altai“.
Kad koncertą V. Putinas stebėjo kartu su S. Berlusconi, savo paskyroje socialiniame tinkle „VKontakte“ atskleidė Altajaus krašto nusipelniusi kultūros darbuotoja Leila Malčijeva.
„Šiandien koncertavome prezidentui V. V. Putinui ir buvusiam Italijos prezidentui S. Berlusconi – pas jį rezidencijoje ant Katūnės upės kranto“, – rašė ansamblio „Ursul“ narė, italų politiką per klaidą pavadindama „buvusiu prezidentu“.
Manoma, kad artistai pasirodė toje pačioje rezidencijoje, apie kurią 2011 metais rašė „Novaja gazeta“.
Internetinis leidinys znak.com tvirtina, kad aukšto rango svečiai tris dienas gyveno bazėje „Altaiskoje podvorje“ – bendrovei „Gazprom“ priklausančiame sanatoriniame – kurortiniame komplekse, skirtame valdžios asmenims bei svečiams iš užsienio.
Poilsio metu V. Putinas ir S. Berlusconi žvejojo, vaikščiojo Katūnės pakrantėmis, ragavo Altajaus nacionalinės virtuvės patiekalus, pažymi znak.com.
Šis kompleksas įsikūręs Ongudaisko rajone, Katūnės ir Ursulo upių santakoje.
Kadangi teritorija yra izoliuota, o informacijos apie ją turima mažai, kompleksas liaudyje pradėtas vadinti „Putino vasarnamiu“ (rus. Putinskaja dača).
L. Malčijeva papasakojo apie ansamblio pasirodymo programą ir liko sužavėta Rusijos prezidento reakcijos.
„Parodėme jiems keturis altajiečių šokius (...). Su mumis taip pat šoko ansamblis „Altai“. Jie prie mūsų priėjo, koncerto pradžioje su visais pasisveikino, o pasibaigus koncertui, Vladimiras Vladimirovičius mums padėkojo ir mus pagyrė. Per šokį „Oi oi ym“ jis šaukė „Bravo“, mes sužavėti savo prezidentu!!!“ – rašė ji.
Altapress.ru rašo, kad kitame socialiniame tinkle L. Malčijeva pasakojo, kad pasiruošimas šiam koncertui buvo gaubiamas paslapties.
„Mes kaip vaikai buvome sužavėti, kad koncertavome savo šalies prezidentui. Šis darbas truko dvi savaites. Jie mums skambino, tikrino mūsų duomenis, siuntėme jiems kolektyvo charakteristiką. Tuomet mums paskambino, mes net nežinojome, kad pasirodysime prezidentui, viskas iki paskutinės minutės buvo slepiama, ten rezidencijoje prabuvome dvi dienas!!!!“ – rašė L. Malčijeva.
Leidinio duomenimis, birželio 26 dieną Kalnų Altajaus oro uoste nutūpė prezidento lėktuvas Tu-214 iš specialaus aviacijos būrio „Rossija“.
Jis atskrido iš Abakano. Birželio 28 dienos vakarą prezidento orlaivis išskrido į Maskvos Vnukovo oro uostą, pranešė „Novosti Gornogo Altaja“.
Tai reiškia, kad Rusijos vadovas Altajuje praleido tris dienas.
Pats S. Berlusconi teigė į Altajų atvykęs tam, kad sutaikytų Rusiją ir Vakarus.
„Rusijos Federacijoje praleisiu kelias dienas, kur susitiksiu su prezidentu Putinu jo paties kvietimu“, – savo paskyroje „Facebook“ nurodė italų politikas.
Pasak jo, įtempti santykiai tarp Rusijos, Jungtinių Valstijų ir Europos Sąjungos neigiamai atsiliepia Italijos ekonomikai.
„Negaliu atsisakyti pareigos padėti išspręsti šią padėtį, nes būtent 2002 metais raginau pasirašyti Rusijos ir NATO susitarimą, padėjusį tašką Šaltajam karui, o 2009 metais, pirmininkaudamas Didžiojo aštuoneto susitikimui, prisidėjau prie to, kad būtų pasirašytas preliminarus prezidento Obamos ir Medvedevo susitarimas dėl Rusijos ir JAV branduolinio arsenalo mažinimo“, – savo poziciją paaiškino S. Berlusconi.
S. Berlusconi išreiškė viltį, kad jo nuomonės bus paklausyta, nors jis jau nebeužima jokių valstybinių postų.
„Šiandien neinu jokių valstybinių pareigų, tačiau tikiu gerais tarpusavio santykiais ir pagarba, kurią man jaučia daugelis įtakingų politinių veikėjų visame pasaulyje. Taigi galiu būti naudingas siekiant taikos ir normalizuojant Rusijos Federacijos, Europos ir JAV santykius“, – teigė S. Berlusconi.