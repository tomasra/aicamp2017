Dienraštis "Klaipėda" tęsia praėjusiais metais užgimusią rubriką "Klausk Klaipėdos valdžios drąsiai", kurioje tradiciškai skelbiami miesto mero Vytauto Grubliausko ir savivaldybės administracijos atsakymai į skaitytojų klausimus.
Rubrikos tikslas – užtikrinti nuolatinį miestiečių bei vietos valdžios bendravimą. Klausimus siųskite el. paštu merui@kl.lt. Jų sulaukiama daugiau nei yra vietos puslapyje, tad dalis atsakoma asmeniškai, o aktualūs gausesnei skaitytojų grupei rubrikoje publikuojami vėliau. Dienraščio "Klaipėda" pirmadienio numeryje rubrika pasirodo du kartus per mėnesį.
– Kelis kartus jau kreipėmės į savivaldybę prašydami pastatyti laukimo paviljoną Statybininkų prospekte greta Gedminų g. esančioje autobusų stotelėje. Mere, gal jūs galite atsakyti, ar yra planuojama išpildyti mūsų prašymą?
– Galiu nudžiuginti. Numatoma, kad jūsų minimoje autobusų stotelėje naujas paviljonas turėtų būti pastatytas dar šiemet. Iš viso per šią vasarą skirtingose miesto vietose atsiras apie 20 naujų autobusų stotelių paviljonų. Juos numatoma pastatyti Kretingos g., Minijos g., Šilutės pl., Debreceno g., Panevėžio g. bei kitur.
Naujus paviljonus uostamiestyje statys pernai savivaldybės skelbtą konkursą laimėjusi bendrovė "JCDecaux Lietuva", kuri už tai, kad galės be jokio mokesčio nuomoti reklaminius plotus, įsipareigoja už savo lėšas per artėjančius trejus metus iš viso mieste įrengti dar beveik 50 naujų stotelių paviljonų.
– Jau kurį laiką mieste netyla kalbos dėl prastos Vasaros estrados būklės. Ar planuojama imtis kokių nors priemonių, kad Vasaros estrada vėl atgimtų?
– Akivaizdu, kad tokia Vasaros estrada, kokia ji yra šiandien, nėra patraukli nei renginių organizatoriams, nei miestiečiams.
O estradą prižiūrintys Žvejų rūmai, šiuo metu gaudami itin minimalias pajamas už Vasaros estradoje vykstančius renginius, finansiškai yra pajėgūs čia atlikti tik smulkius tvarkybos darbus – surinkti šiukšles, išmontuoti sulaužytus suoliukus ir pan.
Kartu tenka pripažinti, kad šiandien kone visi estrados žiūrovų dalies suoliukai yra išskirtinai prastos būklės. Daugelis jų jau išpuvę ar sulaužyti. Vis dėlto šie darbai pareikalautų itin didelių lėšų bei abejojama, ar vien tik atnaujinus suoliukus į estradą pavyktų pritraukti daugiau renginių organizatorių, o miesto biudžeto pinigai taip nebūtų išmesti į balą, mat po kelerių metų suoliukus vėl tektų keisti.
Tad situacija yra daug sudėtingesnė, nei gali atrodyti iš pirmo žvilgsnio, ir šiandien jau daug svarbiau galvoti apie kompleksinį visos Vasaros estrados bei jos prieigų sutvarkymą, leisiantį ateityje šią miesto teritoriją vėl paversti šiltojo metų sezono uostamiesčio renginių meka.
Savivaldybės užsakymu jau parengta speciali galimybių studija, numatanti net keturis estrados sutvarkymo variantus, iš kurių praėjusios kadencijos miesto tarybos kolegijos nariai atrinko du.
Pirmuoju variantu siūloma išsaugoti dabartinius estrados pastatus, visą teritoriją aptveriant tvora, o senus medinius suoliukus pakeičiant betoniniais.
Antrojo varianto jau esama kiek kardinalesnio. Juo studijos rengėjai siūlo visiškai nugriauti žiūrovams skirtą estrados dalį, o jos vietoje įrengti daugiafunkcinę erdvę, pritaikytą tiek įvairių renginių organizavimui, tiek ir aktyviam kasdieniam miestiečių poilsiui.
Kuriuo gi konkrečiai keliu bus einama – turėtų paaiškėti jau artėjantį penktadienį vyksiančiame uostamiesčio savivaldybės tarybos kolegijos posėdyje.