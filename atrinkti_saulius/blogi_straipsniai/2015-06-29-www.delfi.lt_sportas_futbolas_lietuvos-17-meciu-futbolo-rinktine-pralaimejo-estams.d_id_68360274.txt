Lietuvos vaikinų (iki 17 metų, U-17 rinktinė) antrose Baltijos taurės turnyro rungtynėse neišsaugojo turėtos persvaros ir nusileido šeimininkams estams rezultatu 1:3 (0:0).
Žygimantas Urbietis išvedė lietuvius į priekį po kampinio, tačiau susitikimo pabaigoje fortūna lydėjo estus. Šeimininkų įvarčiai krito po rikošeto, smūgio kulnu bei po 11 metrų baudinio.
Rungtynių startas lietuvius nuteikė pozityviai: jau 2 minutę Džiugas Sūnelaitis surengė reidą, bet jo smūgį estai spėjo blokuoti. Idealią galimybę pelnyti įvartį 9 min. turėjo Žygimantas Urbietis - puolėjas išbėgo į akistatą su Ingmaru Kristeriu Paplavskiu, bet estų vartininkas spėjo atremti smūgį.
Antroje kėlinio dalyje žaidimas išsilygino, o atakos smaigalyje atsidūrusiems Ž. Urbiečiui, D. Sūnelaičiui ir M. Rusiui pritrūko tikslumo, kad išvesti lietuvius į priekį.
Dėl Vladislavo Zanfirovo traumos antrojo kėlinio pradžioje kilo ilga pauzė, iš dalies nulėmusį teisėjo sprendimą pridėti net 16 papildomų minučių po pagrindinio rungtynių laiko.
62 minutę žaidybinę persvarą demonstravę lietuviai pagaliau įveikė estų gynybą. Žygimantas Urbietis po kampinio kyštelėjo koją ir nukreipė kamuolį į vartus. Iškart po pelnyto įvarčio lietuvių rinktinėje įvyko pokyčiai saugų ir puolimo grandyse. 66 minutę Džiugas Sūnelaitis ir po keitimo pasirodęs Titas Aukštuolis turėjo idealią progą padvigubinti persvarą, bet nespėjo nukreipti kamuolio į estų vartus.
69 minutę šeimininkai pajėgė išlyginti rezultatą po rikošeto. Markuso Vahernos smūgiuotas kamuolys trenkėsi į Deividą Skaržauską bei nulėkė neatremiama trajektorija į Tito Krapiko vartus.
Žiūrovai Veru stadione šėlo 70 minutę po Eriko Sorgos įvarčio-gražuolio. Estas netrukdomas susistabdė perduotą kamuolį lietuvių baudos aikštelėje ir, stovėdamas nugara prieš vartus, įspūdingai nukreipė kamuolį kulnu.
Antras praleistas įvartis nuliūdino lietuvių jaunuolius, kurie neteko koncentracijos. Titas Aukštuolis atsidūrė vienas prieš pustuščius estų vartus, bet smūgiavo virš skersinio.
Galutiniu lūžiu tapo ginčytinas 11 metrų baudinys šeštą pridėtinio laiko minutę. Praradęs pusiausvyrą ir kritęs E. Sorga įtikino teisėją, kad buvo nuverstas ir pats realizavo uždirbtą baudinį.
Nepaisant ryžto kovoti iki pabaigos, mūsiškiams nepavyko išvengti pralaimėjimo 1:3. Paskutines Baltijos taurės turnyro rungtynes lietuviai žais antradienį 14 valandą su suomiais.
Rungtynės:
Estija U-17 3 – 1 Lietuva U-17 62' [0 – 1] Žygimantas Urbietis 69' [1 – 1] Markus Vahema 71' [2 – 1] Erik Sorga 80+6' [3 – 1] Erik Sorga (11 m)
Lietuvos U-17 rinktinės sudėtis: Titas Krapikas, Deividas Raudonius, Deividas Mikalauskas, Simonas Raila, Mantas Rusys, Domantas Putrius, Domantas Vitkus (63' Edgaras Utkus), Džiugas Sūnelaitis (69' Lukas Jakavičius), Deividas Skaržauskas, Arnas Borodinas (63' Germanas Daškevičius), Žygimantas Urbietis (63 min. Titas Aukštuolis). Atsargoje: Ovidijus Šiaulys, Ernestas Mockus.