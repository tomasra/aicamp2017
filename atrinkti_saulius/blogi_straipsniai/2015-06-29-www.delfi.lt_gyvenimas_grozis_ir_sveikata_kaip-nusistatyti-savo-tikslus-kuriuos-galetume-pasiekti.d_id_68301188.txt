Dažnai mes išsikeliame per didelius tikslus sau, nesuprasdami kaip jų sieksime, o dažnai ir nesuvokdami, ar tie tikslai realūs. Sporto klubo „Goodlife“ treneris Andrius Česnauskas siūlo pradėti nuo mažų žingsnelių ir vis juos didinti.
Situacija, su kuria susiduriu labai dažnai:
Treneris – Koks jūsų tikslas?
Klientė – Numesti 10 kg.
Treneris – Koks jūsų ūgis ir svoris dabar?
Klientė – 170 cm, 70 kg
Treneris – Įsivaizduokite, kad atėjo ta diena kai jūs užlipate ant svarstyklių ir jos rodo 60 kg. Jūs būsite patenkinta?
Klientė – Jau seniai tiek nesvėriau.
Treneris – O jeigu stovint ant svarstyklių, kurios tuo metu rodo 60 kg, jūs pasižiūrite į veidrodį ir matote, kad jūsų kūno apimtys visai nepakito? Jūs vis tiek sakysite, kad esate patenkinta?
Klientė – Ne, tai aš svorį ir mečiau, kad apimtys sumažėtų.
Treneris – O jeigu svarstyklės dabar rodytų 70 kg, bet būtumėte lieknesnė ir atrodytumėte kaip 55 kg? Jums tai patiktų?
Klientė – Žinoma!
Treneris – Gal tada jūsų tikslas ne numesti 10 kg o, kad patiktų tai ką matote veidrodyje?
Klientė – Na taip.
Labai svarbu aiškiai suvokti kokie yra jūsų tikslai ir lūkesčiai. Tik taip galite pasiekti tikrai kokybiškų rezultatų. Kitu atveju jūsų laukia toks pats likimas kaip Alisos pasakoje „Alisa stebuklų šalyje“:
„Gal malonėtumėte pasakyti, kur man iš čia eiti?“ „Tai labai priklauso nuo to kur nori pakliūti“, – atsakė Katinas. „Kad man nelabai svarbu, kur…“ – tarė Alisa. „Tada koks skirtumas, kur eisi“, – atsakė Katinas.
Tam, kad jūsų tikslas būtų kryptingas, jums reikia jį apibrėžti laike, erdvėje, matavimo vienetais. Tikslas turi būti aiškus ir konkretus. Pradžioje siūlau išsikelti tikslus mažus ir nesunkiai pasiekiamus (svarbu, kad patys tikėtumėte, kad tai tikrai galite padaryti). Taip jūs įgausite pasitikėjimo savimi, geriau save pažinsite ir galėsite tuos tikslus didinti.
Pradedančiųjų tikslai pagal sudėtingumą galėtų atrodyti pvz. taip (nuo lengvesnio iki sunkesnio):
14 d. nevalgyti traškučių. Sportuoti po 50 min. 2 kartus per savaitę. Maitintis 5 kartus per dieną. Per 30 d. išmokti teisingai atlikti pritūpimą, atsispaudimą, atkėlimą, trauką, rotaciją. Per 30 d. padaryti 20 pritūpimų su 24 kg girute. Per 3 mėn. riebalinę masę sumažinti nuo 28% iki 20%. Per 2 mėn. raumeninę masę padidinti 3 kg, nekintant 12% riebalinei masei. Rugsėjo mėnesį nubėgti pusę maratono per 110 min. Spalio mėnesį savo svorį paspausti 24 kartus ir nubėgti 3 km per 12 min. Kitų metų vasarą nubėgti maratoną greičiau nei per 4 val.
Formuojant savo tikslus, siūlau pasitarti su treneriu, kuris padės jums objektyviai ir racionaliai juos susidėlioti, kad tikslai nebūtų per lengvi ar per sunkūs. Žmogus, pasiekęs mažesnius tikslus, užsidega noru siekti didesnių.
Siūlau tiesiog imti ir pamėginti, juk nieko neprarasite. Pasiekę mažą tikslą, užsibrėžkite truputi didesnį. Ir taip mažais žingsniais judėkite pirmyn. Vieną dieną pamatysite, kad esate jau įveikę ne tik maratoną, bet iš esmės jau esate kitas žmogus. Geresnis tu.