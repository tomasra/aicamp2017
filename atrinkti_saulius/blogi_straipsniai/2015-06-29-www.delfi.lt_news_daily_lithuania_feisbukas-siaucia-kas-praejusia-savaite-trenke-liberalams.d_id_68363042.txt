Liberalų sąjūdžio sąskrydis, kuriame tauragiškiai apkaltinti besilinksminę spardydami palapines, liberalų frakcijoje dirbančio Vilniaus miesto tarybos nario Marko Adamo Haroldo keiksmažodžiai Lietuvos adresu ne vieną rinkėją verčia klausti – kas nutiko vienai inteligentiškiausių Lietuvos partijų?
Internautams taip pat kilo klausimas, ką rūko europarlamentaras Antanas Guoga, kai politikas išplatino vaizdo įrašą, kuriame išsako savo nuomonę apie Graikijos skolas.
Liberalų sąjūdžio pirmininkas Eligijus Masiulis teigia apie neramumus sąskrydžio metu negalintis nieko pasakyti, nes išvyko iš renginio gana anksti, tačiau kalbėdamas apie M.A. Haroldo teiginius socialiniame tinkle pažymėjo, kad garbės tai nedaro.
„Aš vertinu tai kaip chamišką elgesį, nederantį su Vilniaus miesto tarybos nario statusu, kaip negebėjimą kultūringai reikšti minčių. Jis nėra partijos narys, todėl negalime svarstyti partijos etikos komisijoje, jis tik savivaldybės tarybos frakcijos narys. Aš jau kreipiausi į Remigijų Šimašių ir į Vilniaus miesto tarybos frakciją, prašydamas frakcijoje įvertinti jo elgesį ir suformuluoti frakcijos poziciją. Futbolo terminais tariant, turi būti aiškiai pasiųsta žinia, geltona kortelė. Jei tokie dalykai kartotųsi - tektų atsisveikinti su tokiu nariu", - sakė E. Masiulis.
Kaip Vilniaus tarybos narys pasiuntė Lietuvą toli
Vilniaus miesto tarybos narys M.A. Haroldas keiksmais Lietuvos adresu pratrūko praėjusios savaitės pabaigoje. Taip jis sureagavo į JAV Aukščiausiojo Teismo verdiktą pripažinti homoseksualių porų santuokas visose valstijose. Istorinis sprendimas nuvilnijo per visą pasaulį, Lietuvoje taip pat atsirado daugybė žmonių, palaikančių tokį verdiktą. Tarp palaikančių, kaip matyti iš jo nuomonės socialiniame tinkle, buvo ir M.A. Haroldas, tačiau savo požiūrį jis išreiškė su keiksmais ir netradiciškai.
„F*** you, Lithuania! Legalizuokit gėjų santuokas ir priimkit 1000 pabėgėlių dabar. DABAR. Nes nepaisant, kad nepritariat pačiai idėjai, tai yra teisinga, tai teigiamas viešumas. Norite kitokio viešumo? Jūs jo negalite įpirkti“, - pratrūko miesto tarybos narys.
Internautai į tokią M.A. Haroldo nuomonę pratrūkus nepasitenkinimu, sureagavo ir Vilniaus meras Remigijus Šimašius, kuris paprašė partijos kolegos nesikeikti.
„Love you, Lithuania. Lietuvoje gyventi gera dėl puikių jos žmonių. Esu tikras, ilgainiui bus vis geriau. Ir dėl būsimų teisingų valdančiųjų sprendimų taip pat. Lietuvai taip. Žmogaus teisėms taip. Keiksmažodžiams ne. Pykčiui ne. P.S. Mark Adam Harold, dar kartą prašau nesikeikti. Nei karštas būdas, nei radikalus teisingumo jausmas, nei bet koks teksto turinys ar kontekstas nėra pateisinimas FU žodžiams adresu tų dalykų, kurie yra brangūs geros valios žmonėms“, - rašė R. Šimašius.
Pats M.A. Haroldas savo įrašą gana greitai ištrynė ir paskelbė bent keletą kitų įrašų, kurie lyg ir liudijo apgailestavimą dėl susidariusios situacijos.
Miesto tarybos narys pareiškė, kad Lietuvoje neįprasta atsiprašyti visa apimtimi, todėl ir jis taip nedarys. Politikas parašė, turintis keturis apgailestavimus: Lietuvos žmonėms, kuriems Lietuvos vyriausybė nepadės; žmonėms, kurie nori susituokti, bet negali; R. Šimašiui, kuris esą gerai tvarkosi; savo merginos, kuri turėjo viską skaityti socialiniame tinkle.
Jis paaiškino, kad kritikavo Lietuvos vyriausybę ir neketina dėl to atsiprašinėti. Pasak M.A. Haroldo, jis pavartojo senovinį savo gimtosios kalbos žodį ir dėl to taip pat neatsiprašys. Reikia suprasti, kad senovinis žodis yra „f*** you“.
Liberalas, be kita ko, parašė, kad moka mokesčius Lietuvai ir įdarbina lietuvius, todėl jam svarbu, kur link juda šalis – dėl to jis irgi sako neatsiprašinėsiąs.
M.A. Haroldas teigia supykęs ant Lietuvos politikų, kurie nuolat kartoja „tai dar per anksti“ ir atsisako pripažinti, kad Lietuva, būdama Europos Sąjungos nare, turi prievolių.
Galiausiai, politikas pareiškė, kad „f*** you“ yra ne tas pats, kas lietuviškai „pi***au tave”. Maža to, M.A. Haroldas sako, kad „f*** you Lithuania” nereiškia Lietuvos žmonių – tik Lietuvos valstybę.
Po kiek laiko M.A Haroldas nusprendė, kad vis tik reikalingas penktasis atsiprašymas Lietuvos žmonėms, kurie pasijuto įžeisti.
Tauragės skyrius valdo?
Liberalai, atrodo, pasiautėjo ir partijos sąskrydyje. Socialiniame tinkle išplito partijos nario įspūdžiai, kad kitą kartą vykstant į liberalų sąskrydį reiktų pasiimti ne vaikus, o beisbolo lazdą. Ypatingai buvo išskirtas Tauragės skyrius, kuris esą turi teisę rengti diskotekas per visą naktį prie svetimų palapinių, garsiai leisti muziką, grasinti aplinkiniams.
„Ar žmonės, atvykę į sąskrydį, turi jaustis nesaugiai ir neturėti galimybės miegui? Ar žmonės, kurių vaikai bando miegoti palapinėse, turi saugoti vaikus, nes tauragiškiai pramogauja spardydami palapines?“ - klausiama socialiniame tinkle.
Šiuo įrašu pasidalinęs žurnalistas Andrius Tapinas sakė, kad įrašo autorius nenorėjo būti atskleistas, todėl vardo ir pavardės nematyti.
Tauragės skyriaus pirmininkė Iveta Skurvydienė DELFI sakė tiksliai nežinanti, ar iš tiesų buvo kokių nesklandumų. Politikė svarstė, kad galėjo užtrukti žmonių bendravimas bendroje palapinėje.
„Poilsiavietėje buvo didelė palapinė, turėjome lauke gražius sėdmaišius, atėjo daug žmonių, bendravo. Galbūt ten ilgiau kas ir užtruko? Ramybės metas buvo paskelbtas 3 val. nakties, gal jie ten daugiau užtruko? Bet nei policija buvo iškviesta, nei ikiteisminiai tyrimai – ten nieko nebuvo“, - sakė I. Skurvydienė.
Tuo tarpu Kelmės rajone policijos komisariate DELFI informavo, kad policija buvo nuvykusi į Liberalų sąjūdžio sąskrydį Tytuvėnuose, bet pradėjo ikiteisminį tyrimą dėl vagystės iš palapinės.
Ką rūko A. Guoga?
Socialiniuose tinkluose kilo ir dar vienas klausimas – ką rūko A. Guoga? Internautai taip sureagavo į europarlamentaro išplatintą vaizdo įrašą apie Graikijos problemas. Jis vadinasi „Varu da euro and sexy Alexy versus Tony G“.
Politikas aistringai aiškina apie poreikį pasakyti graikams, kad jų pensijos žymiai didesnės nei Baltijos šalyse.
Vaizdo įrašą iliustruoja Graikijos finansų ministro Yanio Varoufakio memai ir Graikijos premjero Alexio Tsipro meilės scena su Vokietijos kanclere Angela Merkel.
Po klausimu „ką A. Guoga rūko“ kai kurie žmonės ėmė rašyti 420 kodą – tai reiškia žolę.
My opinion on #Grexit Posted by Antanas Guoga on Friday, June 26, 2015