Liepos 7-24 dienomis Ministras Pirmininkas Algirdas Butkevičius eis kasmetinių atostogų. Prezidentė Dalia Grybauskaitė ir Seimo Pirmininkė Loreta Graužinienė šią vasarą atostogauti neketina.
Kaip Eltai sakė Premjero atstovė spaudai Evelina Butkutė-Lazdauskienė, pirmąją atostogų savaitę Vyriausybės vadovas ilsėsis vienoje iš Europos valstybių, likusias atostogų dienas A. Butkevičius tradiciškai praleis Lietuvoje ir Lietuvos pajūryje.
Atostogaujantį Premjerą liepos 7-19 dienomis pavaduos finansų ministras Rimantas Šadžius, liepos 20-24 dienomis - susisiekimo ministras Rimantas Sinkevičius. Premjeras 2013 m. pavasarį ilsėjosi Ispanijos Gran Kanarijos saloje, 2013 m. liepą - Graikijos Koso saloje, 2013 m. gruodį - Dubajuje, 2014 m. liepą - Portugalijai priklausančioje Madeiros saloje.
Prezidentūros spaudos tarnyba Eltą informavo, kad šalies vadovė Dalia Grybauskaitė šiemet ilsėtis neketina - atostogos nėra numatytos Prezidento įstatyme.
Seimo Pirmininkė Loreta Graužinienė teigė atostogų kol kas taip pat neplanuojanti, nes jos nėra numatytos Seimo narių darbą reglamentuojančiuose teisės aktuose.