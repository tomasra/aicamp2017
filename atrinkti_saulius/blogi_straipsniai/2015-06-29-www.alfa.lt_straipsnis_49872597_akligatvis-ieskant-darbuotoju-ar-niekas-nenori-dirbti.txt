Kartais ieškodamos darbuotojų įmonės atsitrenkia į sieną: atrodo, informacija apie laisvą darbo vietą paskleista plačiai, profesionalūs atrankų specialistai telkia visas įmanomas pajėgas, CV atsiunčiama daugybė, bet tinkamo darbuotojo kaip nėra, taip nėra. Ką daryti? Kokius dar darbuotojų paieškos būdus išbandyti, kai, atrodo, išeičių jau nėra?
Po trijų mėnesiu paieškų – verta ieškoti kompromisų įmonėje
„Sunku įvardyti, kokioms įmonėms kokių darbuotojų šiandien trūksta labiausiai. Taip, vis dar Lietuvoje aktyviai besikuriantys tarptautinių korporacijų centrai tikrai jaučia profesionalų, pavyzdžiui daugiakalbių žmonių, stygių. Vis dėlto daugiau aiškių visiems unikalių reikiamų darbuotojų paveikslų nupiešti negalėčiau – kiekvienas atvejis labai individualus.
Su sunkumais rasti darbuotoją susiduria tie, kas reikalauja išskirtinių kompetencijų, patirties, skirtingų gebėjimų derinio. Na, pavyzdžiui, norima, kad darbuotojas ir būtų puikus savo srities specialistas, ir gebėtų vadovauti dideliam kolektyvui bei mokėtų bent kelias užsienio kalbas“, – pasakoja Aušra Bagdonienė, „Grafton Recruitment Lietuva“ vyr. personalo atrankų konsultantė.
Pasak A. Bagdonienės, jei aiškius kriterijus darbuotojui turinčios įmonės darbuotojo neranda ilgiau nei tris mėnesius, vertėtų imti svarstyti kitokius variantus, ieškoti kompromisų. Be to, pasitaiko atvejų, kai darbuotojų reikia čia ir dabar – pradedama vystyti nauja produktų linija, išauga klientų skaičius ar atsiranda naujos pardavimų, plėtros galimybės.
Kartais verta „daryti nuolaidas“ potencialiems kandidatams
„Ilgai nerandant tinkamo darbuotojo, verta iš naujo peržiūrėti ir apgalvoti jam keliamus reikalavimus. Kartais kriterijai kandidatams būna iš tiesų griežti ir dažnai verta „daryti nuolaidas“ potencialiems darbuotojams: pavyzdžiui, susidėlioti prioritetus, kas svarbiau – itin stiprios profesinės kompetencijos, patirtis ar gebėjimas vadovauti, lyderystės įgūdžiai. Neretai asmeninės kandidatų savybės nusveria turimas patirtis, įmonės žiūri į potencialaus darbuotojo galimybę augti, pasiryžta jį mokyti“, – sako A. Bagdonienė.
Pasak jos, kriterijų peržiūrėjimas bei „nuolaidų darymas“ kandidatams yra vienas kelių, kai ilgą laiką nerandamas idealiai profilį atitinkantis darbuotojas. Vis dėlto itin svarbu suprasti, kad prieš perdėliojant akcentus potencialaus darbuotojo profilyje, būtina diskutuoti įmonės viduje ir su personalo atrankų specialistais bei išsiaiškinti, ko tikimasi iš būsimo darbuotojo.
Žiūrėkite į darbo rinką lanksčiau ir atpažinkite kompetencijas
Dar vienas kelias susiduriant su darbuotojų paieškos sunkumais – lankstesnis požiūris į darbo rinką ir jos pasiūlą. Ieškant darbuotojo specifinėms pareigoms, visada naudinga keliamus reikalavimus suvokti kiek plačiau ir dairytis potencialaus kandidato ir kituose sektoriuose, kurie turi panašumų su siūloma darbo vieta, pavyzdžiui, panašų verslo modelį.
„Jei didelė įmonė ieško patyrusio padalinio vadovo, tačiau iš gautų CV neranda nei vieno asmens su identiška vadovavimo ir profesine patirtimi, rekomenduojama žiūrėti kiek plačiau. Na, pavyzdžiui, puikiai gali tikti kandidatas, kuris turi profesines kompetencijas, tačiau nėra dirbęs tokio masto įmonėje, bet yra vadovavęs nedidelei panašaus profilio įmonei. Jis turės ir reikiamas profesines žinias, ir vadovavimo įgūdžius, o kaip dirbti didelėje įmonėje, tikrai išmoks“, – pasakoja A. Bagdonienė.
Pasak A. Bagdonienės, tokioje situacijoje reikia nepamiršti būti kritiškiems ir atidiems, pasverti turimas kandidato patirtis. Jei jis turi tik specifines profesines žinias, tačiau niekada nėra dirbęs vadovaujamo darbo kad ir mažam kolektyvui ar nedidelei įmonei, tapti vadovu tarptautinėje kompanijoje jam gali būti nelengva.
Ieškokite darbuotojų įmonės viduje
Jei niekaip nepavyksta rasti darbuotojų išorėje, dar vienas galimas sprendimas – specialistų paieška įmonės viduje. Kartais kompanijoje yra žmonių, kurie „užauga“ ir turi potencialo imtis aukštesnių, sudėtingesnių pareigų, svarbu tai pastebėti.