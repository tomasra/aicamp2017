Vilniaus „Lietuvos rytas“ kitą sezoną vėl grumsis ne Eurolygoje, o Europos taurėje. Tai paaiškėjo pirmadienio vakarą, Barselonoje oficialiai išdalijus 2015-2016 m. sezono vardinius kvietimus į prestižinį Senojo žemyno turnyrą.
Jie atiteko Krasnodaro „Lokomotiv“, Miuncheno „Bayern“, Stambulo „Darussafaka“, Strasbūro SIG ir Izmiro „Pinar Karsiyaka“ ekipoms.
Yra ir džiugių žinių – pranešta, kad LKL bronzos medalius iškovojęs Utenos „Juventus“ ateinantį sezoną tikrai bus visateisiu Europos taurės dalyviu. Į turnyrą tikrai bus priimtas ir fiasko mažajame finale patyręs Klaipėdos „Neptūnas“.
Eurolygoje Lietuvą vėl atstovaus tik Kauno „Žalgiris“. Grupių etapo burtai bus traukiami kitą savaitę.
Dar vienai Turkijos komandai - šalies čempionei Izmiro „Pinar Karsiyaka“ - atiteko B licencija.
Be minėtų ekipų Eurolygoje ateinantį sezoną taip pat žais Pirėjo „Olympiakos“, Atėnų „Panathinaikos“ (abi Graikija), Madrido „Real“, „Barcelona“, Malagos „Unicaja“, Vitorijos „Laboral Kutxa“ (visos Ispanija), Milano „Emporio Armani“, Sasario „Banco di Sardegna“ (abi Italija), Tel Avivo „Maccabi“ (Izraelis), Zagrebo „Cedevita“ (Kroatija), Zelionos Guros „Stelmet“ (Lenkija), Limožo CSP (Prancūzija), Maskvos CSKA, Maskvos srities „Chimki“ (abi Rusija),
Belgrado „Crvena Zvezda“ (Serbija), Stambulo „Fenerbahce Ulker“, Stambulo „Anadolu Efes“ (abi Turkija), Bambergo „Brose Baskets“ (Vokietija) komandos.
2015-2016 m. ULEB Eurolygos sezonas vyks pagal tokią pačią sistemą, kaip ir praėjęs. Reguliariajame sezone 24 ekipos bus suskirstytos į keturias grupes po šešias ir sužais po dešimt rungtynių. Keturios geriausios kiekvienos grupės ekipos pateks į „Top 16“ turnyrą, kuriame dvejose grupėse žais po aštuonis klubus (po 14 rungtynių), o likusios aštuonios reguliaraus sezono ekipos toliau tęs kovą dėl Europos taurės.
Keturios geriausios „Top 16“ etapo kiekvienos grupės komandos pateks į Eurolygos ketvirtfinalį, kur serijoje iki trijų pergalių išsiaiškins finalo ketverto dalyvius.
Finalo ketverto turnyras 2016 metų gegužės 13-15 dienomis vyks Berlyne (Vokietijoje).
ULEB Eurolygos posėdyje dalyvavusių klubų atstovų pagrindinė diskusijų tema buvo tarptautinės krepšinio federacijos (FIBA) planai perimti stipriausius krepšinio klubų turnyrus Europoje. Apie revoliuciją grasinimais prakalbusi FIBA jau nuo 2016-2017 metų sezono nori pervilioti pajėgiausius Senojo žemyno klubus iš ULEB ir pati organizuoti Eurolygos bei Europos taurės turnyrus.