Viešoje vietoje motinos sužalotas 6 mėnesių berniukas pristatytas į Alytaus vaikų globos namus, o 26 metų moteris, kuriai alkoholis aptemdė protą, uždaryta išsiblaivyti į Alytaus areštinę.
Birželio 28 d. apie 21 val. 5 min. Alytuje, S.Dariaus ir S.Girėno g., pastebėta moteris, kuri purtė vaikišką vežimėlį ir jame sėdinčiam vaikui sudavė ranka per veidą, o po to apvertė vežimėlį su vaiku.
Nukentėjusysis, beveik 6 mėn. berniukas, suteikus medicinos pagalbą dėl kaktos nubrozdinimo, pristatytas į Alytaus vaikų globos namus. Įtariamoji neblaivi (3,07 prom. alkoholio) 26-erių metų motina uždaryta į areštinę, rašoma pirmadienį paviešintame Policijos departamento pranešime.