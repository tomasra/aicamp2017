Girtos motinos iš vežimėlio išverstas ir sumuštas kūdikis atiduotas tėvui, kuriam vaikus padeda prižiūrėti jo pensininkė motina. Tvarkingas vyras jau rūpinasi vyresniąja dukra, o pirmadienį atskubėjo pasiimti ir kūdikių namuose naktį praleidusio sūnaus. Sekmadienio vakarą, kai motina skriaudė mažylį, vaikų tėvas darbavosi sode.
Portalas alytusplius.lt rašo, kad į Alytaus miesto savivaldybės administracijos Vaiko teisių apsaugos skyrių atėjęs vyras patikino, kad sūnumi pasirūpins, o jo motinos prie vaiko neprileis.
Iki šiol jis gyveno kartu su abiejų savo vaikų motina, nors dukters gyvenamoji vieta jau prieš keletą metų buvo nustatyta kartu su tėvu. Tai reiškia, kad jam teko didesnė atsakomybė už vaiko priežiūrą.
Apie sumuštą vaiką policijos pareigūnai pranešimą gavo birželio 28 d. apie 21.05 val. Pranešta, kad S. Dariaus ir S. Girėno g. moteris purtė vaikišką vežimėlį ir jame sėdinčiam vaikui sudavė ranka per veidą, o po to apvertė vežimėlį su vaiku.
Berniukas vos metų ir šešių mėnesių. Jam suteikus medicinos pagalbą dėl kaktos nubrozdinimo, vaikas buvo nuvežtas į Alytaus vaikų globos namus, iš kuri mažylį po nakties ir pasiėmė tėvas.
Įtariamoji neblaivi (3,07 prom. alkoholio) 26-erių metų motina uždaryta į areštinę.