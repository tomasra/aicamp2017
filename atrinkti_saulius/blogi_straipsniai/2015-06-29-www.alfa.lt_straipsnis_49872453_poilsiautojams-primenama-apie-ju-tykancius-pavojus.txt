Kauno miesto savivaldybės visuomenės sveikatos biuras kiekvienais metais organizuoja prevencines akcijas „Elkis saugiai vandenyje ir prie vandens“ Kauno miesto paplūdimiuose. Akcijų metu poilsiautojai supažindinami su saugaus elgesio prie vandens taisyklėmis, raginami nevartoti alkoholio, gerti daugiau vandens, saugotis saulės, kai ji pavojingiausia, mokomi suteikti pirmąją pagalbą.
Kauno mieste yra trys oficialūs paplūdimiai – I ir II Kauno marių bei Lampėdžių karjero. Visuomenės sveikatos biuro specialistai planuoja, atsižvelgdami į oro sąlygas, per vasarą apsilankyti visuose paplūdimiuose ir pasiekti kuo daugiau poilsiautojų. Iš viso planuojama surengti devynias akcijas. Pirmoji akcija vyks šiandien, birželio 29 d., nuo 11 val. Lampėdžių paplūdimyje.
Akcijų metu poilsiautojai bus mokomi, kaip suteikti pirmąją pagalbą, informuojami apie traumų ir nelaimingų atsitikimų prevenciją, raginami rūpintis savo ir savo artimųjų sveikata bei saugumu. Akcijos dalyviams bus dalijama Biuro išleista metodinė medžiaga.
Kauno miesto savivaldybės visuomenės sveikatos biuro specialistai tikisi, jog paplūdimiuose organizuojamos prevencinės akcijos padės atkreipti dėmesį į rizikingo elgesio prie vandens pavojų, paskatins mokytis suteikti pirmąją pagalbą.