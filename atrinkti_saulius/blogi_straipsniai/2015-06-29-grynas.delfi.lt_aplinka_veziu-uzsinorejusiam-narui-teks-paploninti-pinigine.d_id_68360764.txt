Utenos RAAD Gyvosios gamtos apsaugos inspekcijos pareigūnus birželio 28 d. pasiekė informacija, kad Zarasų rajone esančiame Vencavo ežere, atvykę piliečiai naudodami akvalangus nardo ir renka vėžius. Skubiai nuvykę prie minėto ežero aplinkosaugininkai ėmėsi pažeidėjų paieškos.
Pareigūnams įtarimą sukėlė keliais automobiliais atvykusi kompanija. Prie pat kranto stovėjo keli asmenys ir žiūrėjo į ežerą, lyg kažko laukdami. Atidžiai stebėdami ežerą aplinkosaugininkai vandens paviršiuje pamatė ir kylančius iškvėpto oro burbulus. Po kiek laiko netoli kranto išniro ir akvalangistas.
Prie jo nedelsdamas atbrido vienas iš ant kranto stovėjusių asmenų. Naras perdavė jį pasitikusiam draugui metalinį sietelį, kuriame buvo vėžiai. Paėmęs laimikį pastarasis nubrido link kranto ir vėžius paslėpė po į vandenį nusvirusiais medžiais. Visos šios pažeidimo aplinkybės buvo fiksuojamos vaizdo kamera.
Po kelių minučių GGAI pareigūnai jau buvo prie minėtos kompanijos, atvykusios iš Panevėžio. Aiškinantis pažeidimo padarymo aplinkybes nustatyta, kad draudžiamu laiku ir draudžiamu būdu, t. y. naudodamas akvalangą, vėžius rinko panevėžietis T. B. Tokiu būdu jis buvo sugavęs 39 plačiažnyplius vėžius. Už tokią neteisėtą žvejybą jam surašytas administracinės teisės pažeidimo protokolas, paimta visa nardymo įranga. Pažeidėjo laukia sankcijos, numatytos LR ATPK 87 str. 3 dalyje.