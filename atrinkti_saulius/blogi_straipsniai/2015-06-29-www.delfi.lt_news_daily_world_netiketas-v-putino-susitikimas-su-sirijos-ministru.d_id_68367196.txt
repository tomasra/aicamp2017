Per netikėtą susitikimą su Sirijos užsienio reikalų ministru Rusijos prezidentas Vladimiras Putinas pirmadienį pažadėjo savo paramą Sirijos vadovui Basharui al Assadui ir paragino visas Vidurio Rytų šalis prisijungti prie karinių pajėgų, kovojančių su „Islamo valstybės“ kovotojais, praneša AP.
Karas Sirijoje, kuris prasidėjo nuo protestų 2011 m. kovą, pražudė daugiau nei 220 tūkst. žmonių.
Rusija, kuri tradiciškai pasižymi glaudžiais ryšiais su Sirija, pasisako už taikų konflikto sureguliavimą. Anksčiau Maskva atmėtė siūlymus, kad B. al Assado atsistatydinimas galėtų užbaigti karą.
Sirijos užsienio reikalų ministras Walidas al Moallemas pirmadienį dalyvavo derybose su Rusijos užsienio reikalų ministru Sergejumi Lavrovu. Vėliau susitiko su V. Putinu.
Rusijos naujienos agentūros citavo šalies vadovą, pareiškusį Sirijos atstovui, kad Kremliaus politika remti Siriją, šios šalies vadovybę ir Sirijos žmones išlieka nepakitusi.
Be kita ko, V. Putinas taip pat paragino Vidurio Rytų šalis padėti Sirijai kovoje su ginkluotomis islamistinėmis grupuotėmis, kontroliuojančiomis Sirijos sostinės dalis ir dideles priemiesčių teritorijas.
Rusijos vadovas nurodė, kad Maskvos ryšiai su šalimis regione, tarp jų – Turkija ir Saudo Arabija, rodo, kad visi nori prisidėti prie kovos su blogiu.
V. Putinas paragino visas šalis regione, nesvarbu, kokie yra jų santykiai su Sirija, sutelkti visas pastangas kovai su islamo kovotojais.