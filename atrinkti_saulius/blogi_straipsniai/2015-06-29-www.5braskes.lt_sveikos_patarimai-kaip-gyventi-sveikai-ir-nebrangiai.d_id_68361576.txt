Pabandžius perfrazuoti vieną Tibeto dvasinio lyderio Dalai Lamos pasakymą, mes turėtume gerai susimąstyti: „Žmonės eikvoja sveikatą tam, kad uždirbtų pinigų, o vėliau pinigus išleidžia tam, kad susigrąžintų sveikatą“.
Tiesa kaip blynas – žmonės dažnai taupo, bet dar dažniau pinigus išleidžia ant to, ko jiems visai nereikia. Kai pajaučiame sveikatos sutrikimus ar nemaloniai per ankštus drabužius, mes suprantame, kad jau yra pats metas susirūpinti savo mitybos pasirinkimu. Nors noras ir yra didžiulis, dažną sustabdo mintis, kad tam reikės išleisti ne tik daug papildomo laiko, bet ir dar daugiau santaupų.
Tik nedažnai pagalvota apie tai, kad išlaidos bet kokiu atveju bus neišvengiamos, kai teks susidurti su nesveikos mitybos padariniais. Pagalvokite, kad valgant nesveiką maistą, vartojant daug cholesterolio, alkoholio ir greito maisto – ankščiau ar vėliau gali pasireikšti įvairūs negalavimai. Norint to išvengti, žmogus privalo leisti pinigus ant vaistų ir vitaminų, o kartais ir brangaus gydymo. Kodėl gi nepabandžius visko pakeisti ir pasirinkti maistą – vaistą – sveikus produktus?
Žinoma, ekologiško ir organinio maisto kainos dažnai priverčia aiktelėti iš nuostabos, tačiau įdėjus šiek tiek pastangų, truputį laiko ir noro, galima visada atrasti sveikesnį ir įkandamesnį maisto produktų pasirinkimą. Keletas patarimų ir produktų, kurių pasirinkimas tiks ir taupančio asmens kišenei:
Pradėjus sveikai gyventi dėl per didelio cholesterolio kiekio rizikos, yra patartina atsisakyti riebių, ant aliejaus keptų patiekalų. Pirmiausia – sumažinkite suvartojamo aliejaus kiekį ir vietoje 1,5 litro talpos įprastinio aliejaus, nusipirkite 500 g kokosų sviesto stiklainį. Kepdami maistą keptuvėje, sviesto dėkite vos pusę šaukštelio. Uždenkite maistą dangčiu, kad jis greičiau iškeptų. Prireikus, įpilkite truputį vandens arba kepkite su sultingomis daržovėmis, taip maistas ir išsitroškins bei tam nereikės papildomo aliejaus. Kokosų aliejus yra brangesnis, tačiau jo vartojant mažiau – jo užteks ilgesniam laikui ir tai bus sveikesnis pasirinkimas.
Nepamirškite, kad užsukę į parduotuvę alkani, mes galime prisipirkti nereikalingų užkandžių. Eikite apsipirkinėti tik pavalgę.
Dažnas vis dar nesupranta kūno duodamų signalų, todėl jei jūs esate neseniai pavalgę, tačiau vėl pasijaučiate alkani, pabandykite išgerti stiklinę vandens – galimas variantas, kad jūs jaučiate troškulį, o ne alkį.
Vietoje bulvių ir kepinių pasirinkite grikius, ruduosius ryžius ar kitas kruopas. Šių produktų kaina beveik nesiskiria, tačiau grūdai ir kruopos bus kur kas sveikesnis pasirinkimas.
Užsišaldykite uogas, daržoves ir vaisius žiemai. Šviežias, užšaldytas maistas turės tiek pat vitaminų ir atšilęs, todėl, kad jis buvo užšaldomas sezono metu. Žiemą nereikės pirkti atvežtinių ir gerokai brangesnių daržovių bei vaisių.
Vengiant gerti vandens iš krano, vietoje to, kad pirktumėte jį parduotuvėje, paprasčiausiai užvirkite ir vėliau palikite atvėsti. Virintas vanduo yra sterilizuotas vanduo.
Nebijokite pirkti šaldytą paukštieną ar žuvį. Situacija lygiai tokia pati, kaip ir su daržovėmis – toks maistas, būdamas užšaldytas, išlieka maistingas ilgesnį laiką. Taip pat nešaldyta mėsa prekyvietėse kainuoja brangiau.
Sekite didžiųjų prekybos centrų siūlomas akcijas. Jei produktas, kurio norite yra gan brangus, tam kartui pasirinkite kitą, pigesnį maistą. Šiek tiek palaukę, tikima, kad pamatysite akcijas, kurios padės įsigyti tai, ko norėjote ir kartu leis sutaupyti.
Svarbiausia ir tinkamiausia pradžia į sveikesnį mitybos pasirinkimą bus padaryta tada, kai nuspręsite, jog riebus ir nesveikas maistas, kurio taip norite, bus leistinas tik keletą kartų per mėnesį. Priešingai nei daugelis įpratę – norint pasidailinti formas pasilaikoma trumpų dietų, o vėliau ir vėl grįžtama prie nesveikos mitybos. Apkeiskite tai vietomis. Sveika mityba – visam, o saldi ar riebesnė „nuodėmė“ tik retkarčiais. Taip mes labiau tausosime savo kūnus bei džiaugsimės geresne sveikata.    Daugiau motyvuojančių idėjų bei sporto ir mitybos patarimų rasite Karolinos „Sveikos gyvensenos dienoraštis“ puslapyje, spauskite ČIA.