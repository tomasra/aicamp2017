Vasara jau atėjo ir kartu su vasariškais malonumais atkeliavo virtinė valgių ir gėrimų, kurie paslapčiomis gali pridėti jums nepageidaujamų kilogramų.
Pradedant itin kaloringomis dešrelėmis ir skrudintais vištienos sparneliais ir baigiant tokiais gaivinančiais gėrimais kaip kokteiliai su ledu ir šaldyta kava, pavojai jūsų lieknai figūrai tyko už kiekvieno kampo.
Tačiau yra būdų mėgautis vasaros maistu, nepriaugant antsvorio, rašo dailymail.co.uk.
„NutriCentre“ dietologė Cassandra Barnes sako, kad apsisaugoti nuo nereikalingų kilogramų padės išmintingai pasirinktos sveikesnės alternatyvos.
„Apsišarvuokite žiniomis ir planuokite savo mitybą, tuomet jums nereikės per jėgą spraustis į vasariškus drabužius“, - teigė ji.
C. Barnes padėjo sudaryti sveikesnių vasaros valgių ir gėrimų sąrašą, kuris leis jums mėgautis vasaros iškylomis be padidėjusios juosmens apimties.
Pirmiausia ji pataria susigalvoti pakaitalus einant į vakarėlį ar iškylą, kurios metu ant žarijų bus kepamas maistas. Dietologė rekomenduoja vengti riebių dešrelių ir rinktis plonais griežinėliais pjaustytą kumpį. Taip pat reikėtų laikytis atokiai nuo salotų su riebiais užpilais.
Su tuo sutinka ir įžymybių treneris bei sporto klubo „Munsterfit“ savininkas Fabrice`as, dar vadinamas „Le Physique“.
„Per dieną vos vieną kartą kaloringą maistą pakeitus sveikesne alternatyva, galima pasukti į teisingą kelią sveikesnio gyvenimo būdo link“, - sakė jis.
„Tai nereiškia, kad turite savo įpročius pakeisti per vieną naktį. Svarbu, kaip elgiatės jau kurį laiką“. „Kai žmonės staiga atsisako visko, ką mėgo, natūralu, kad jų pastangos nueina veltui ir jie grįžta atgal. Tai nėra produktyvu“.
„Žinoma, jūs pajusite mažų pokyčių naudą ir net nepastebėsite, kaip nesąmoningai po kurio laiko pasikeitė jūsų įpročiai“, - tvirtino jis.
Maisto ir gėrimų alternatyvos, kurios išsaugos jūsų liemens apimtį
Venkite dešrelių. Vietoj jų rinkitės kumpio griežinėlius.
Standartinė dešrelė (kurios kepamos ant žarijų, o ne tos, kurios dedamos į dešrainius gatvėje) turi maždaug 250 kcal. Tuo tarpu pora kumpio griežinėlių turi tik 120 kcal. Taigi galite išvengti apie 130 kcal.
Be to, kumpis būna mažiau perdirbtas ir turi mažiau konservantų, kvapiųjų medžiagų ir kitų maisto priedų.
Venkite tokių alkoholinių kokteilių su ledukais kaip „Margarita“ ir „Daiquiri“. Tokiu atveju geriau rinktis dietinį džino ir toniko kokteilį.
Alkoholiniai kokteiliai gali pridėti tikrai nemažai kalorijų, nes jų gamybai, be alkoholio, dar naudojamas cukrus, sultys ar sirupas.
Tokie kokteiliai kaip „Long Island Iced Tea“ lengvai gali turėti per 200 kcal, o tai jau prilygsta visai šokolado plytelei!
Verčiau rinkitės dietinį džino ir toniko kokteilį, kuriame bus tik apie 120 kcal.
Venkite ledų iš grietinėlės. Rinkitės šerbetą ar šaldytą jogurtą.
Ledų iš grietinėlės porcija turės apie 350 kcal ir 45 g cukraus. Tačiau suvalgę šaldyto jogurto ar du – tris kaušelius šerbeto, gausite tik 150 kcal ar net mažiau, nelygu jūsų pasirinkti priedai.
Venkite bulvių traškučių su padažais. Juos keiskite namuose keptais saldžiųjų bulvių griežinėliais su liesu humusu.
Saldžiųjų bulvių griežinėlių galite lengvai pasikepti namuose. Supjaustykite kelias saldžiąsias bulves ir dubenyje apšlakstykite jas šaukštu alyvuogių aliejaus, pabarstykite jūros druska, juodaisiais pipirais ir arbatiniu šaukšteliu kumino sėklų ar kitais jūsų mėgstamais prieskoniais. Tuomet kepkite orkaitėje, kol griežinėliai taps traškūs.
Tokios bulvytės ne tik turės mažiau riebalų negu standartiniai traškučiai, bet ir jose esantis vitaminas A bus naudingas jūsų odai!
Venkite bulvių mišrainės. Rinkitės rudųjų ryžių salotas su citrinų sultimis ir alyvuogių aliejumi. Didžiausias bulvių mišrainių kaltininkas yra majonezas. Pora šaukštų tokios mišrainės gali turėti apie 200 kcal. Ją keiskite rudųjų ryžių salotomis su gausybe smulkintų daržovių, apšlakstytomis citrinų sultimis ir keliais šaukšteliais alyvuogių aliejaus.
Be to, kad suteiks jums mažiau kalorijų, rudieji ryžiai praturtins jus lėtai išsiskiriančiais agliavandeniais. Alyvuogių aliejus taip pat yra sveikesnė alternatyva už augalinį aliejų, kuris naudojamas majonezui gaminti.
Venkite keptų vištų sparnelių. Verčiau rinkitės grilyje keptą vištienos vėrinuką.
Užkandinėse kepti vištų sparneliai turi gausybę riebalų. Maža to, jų skrudinimui dažnai naudojamas pigus augalinis kepimo aliejus, kuris nėra naudingas bendrai sveikatai ir mūsų juosmens apimčiai. Kepti sparneliai nėra sveikas maistas dar ir dėl to, kad pirktiniame marinate būna daug cukraus ir druskos.
Verčiau namuose pasigaminkite savo pačių vištienos vėrinukus, kuriems geriausia naudoti laisvai vaikščiojančių ar ekologiškai auginamų vištų krūtinėles ar šlauneles, taip pat tokias daržove skaip raudonosios paprikos ir cukinijos. Tokie vėrinukai puikiai tiks kepimui ant žarijų.
Venkite pirktinių vaisinių kokteilių. Namuose patys pasigaminkite uogų ir žalumynų kokteilį. Parduotuvėse pirkti trintų vaisių kokteiliai gali atrodyti kaip sveikas pasirinkimas: vaisiai juk naudingi sveikatai, ar ne? Tačiau viename trintų vaisių kokteilio buteliuke gali būti 25 g ar daugiau cukraus, o tai yra penki – šeši arbatiniai šaukšteliai cukraus.
Pamėginkite namuose susiplakti savo pačių kokteilį. Jame ne tik bus mažiau cukraus, bet ir po tokio kokteilio ilgiau jausitės sotesni ir mažiau norėsite saldumynų.
Venkite šaldytos kavos gėrimų. Rinkitės šaltą kavą ar latė kavą su liesu pienu. Į šaldytus, plakamus kavos gėrimus dažnai papildomai pridedama cukraus, sirupo ar grietinėlės. Visa tai jų kaloringumą gali padidinti net iki 300 ar 400 kcal.
Jei norite gaivios alternatyvos įprastai kavai, išmėginkite standartinę šaltą kavą ar atšaldytą latė kavą su liesu pienu. Toks gėrimas, nelygu stiklinės dydis, turės nuo 50 iki 120 kcal.
Venkite naminio alaus.
Naminis alus gali būti skanus hipsterių pasirinkimas, bet jis augina tą nemalonų alaus pilvuką. Naminis alus turi daugybę slaptų kalorijų ir su viena pinta šio gėrimo galima nepastebimai gauti sočiam patiekalui prilygstantį kalorijų kiekį.
Rinkitės lengvą, šviesų alų, kurio viena pinta paprastai turi nuo 64 iki 110 kcal.
Jei vis dėlto norite paragauti kitokio alaus, pirkite pusę pintos, ar susiraskite alaus daryklas, kurios pilsto alų į dar mažesnes – trečdalio ar net ketvirtadalio pintos – taures.
Venkite tokių vėlyvų pusryčių kaip blynai, vafliai, keksiukai ir šviežios bandelės. Geriau rinkitės laisvai vaikščiojančių vištų kiaušinius su kumpiu, keptais pomidorais ir šparagais.
Blynai, bandelės, vafliai ir keksiukai būna iškepti iš rafinuotų baltų miltų, kurie organizme greitai virsta cukrumi.
Tai jūsų organizme sukels amerikietiškus cukraus kiekio kraujyje kalnelius, kurie dar labiau skatins norėti saldumynų ir daug krakmolo turinčio maisto ir gana greitai vėl privers pajusti alkį.
Daug baltymų turintys kiaušiniai ir kumpis suteiks sotumo jausmą ilgesniam laikui ir stabilizuos cukraus kiekį kraujyje. Tai subalansuos jūsų apetitą ir padės išvengti saldumynų.
Jei norite lengvesnės alternatyvos, rinkitės virtą kiaušinienę ir ant garų virtą lašišą.
Venkite gaiviųjų gėrimų su grūstu ledu (angl. slushy). Verčiau pasigaminkite naminio limonado ar kokteilį iš vaisių ir daržovių.
Tokių gėrimų su grūstu ledu problema ta, kad juose gali būti daug cukraus, maisto dažiklių, sintetinių aromatų ir kitų nenatūralių dalykų. Puiki, sveika ir vasariška alternatyva yra namų gamybos limonadas. Taip pat galite pasigaminti savo pačių slušį.
Naminis limonadas
Išspauskite aštuonių ar dešimties citrinų sultis. Pusėje puodelio karšto vandens ištirpinkite du ar tris šaukštus kokosų cukraus, turinčio žemesnį glikemijos indeksą. Kai cukrus ištirps, supilkite jį į citrinų sultis. Pripilkite į jas šalto vandens, įmeskite ledo kubelių.
Naminis gaivusis gėrimas su grūstu ledu
Į natūralų vaisių kompotą tiesiog pridėkite daug grūsto ledo. Jei jums trūks saldumo, pamėginkite pridėti šiek tiek medaus ar klevų sirupo. Laikykite gėrimą šaldiklyje ir išimkite, kai norėsite ledinio gėrimo.
Mažai cukraus turintis trintas kokteilis
Sutrinkite maišytuvu 100 g uogų, ketvirtį didelio (ar pusę mažo) avokado, saują špinatų, įpilkite nesaldinto migdolų pieno.
Fabrice`o siūlomos sveikesnės alternatyvos:
• Gruzdintas bulvytes keiskite saldžiųjų bulvių traškučiais; • Vietoj sūrio pyrago valgykite liesą graikišką jogurtą su braškėmis; • Kavinėje užsakytą picą keiskite namuose iš pilno grūdo miltų kepta pica; • Vietoj saldumynų ir šokolado valgykite migdolus ir džiovintus vaisius; • Vietoj paninio su tunu rinkitės sumuštinį su pilno grūdo duona ir tuno salotomis ant viršaus; • Obuolių pyragą keiskite orkaitėje keptais obuoliais su liesu jogurtu; • Vietoj kolos ir gazuotų gėrimų gerkite 100 proc. vaisių sultis, skiestas gazuotu vandeniu; • Ledus keiskite šaldytu liesu jogurtu su medumi.