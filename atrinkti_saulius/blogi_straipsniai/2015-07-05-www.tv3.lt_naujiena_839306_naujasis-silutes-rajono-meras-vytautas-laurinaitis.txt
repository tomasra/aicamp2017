Sekmadienį vykusius pakartotinius Šilutės rajono mero rinkimus laimėjo dabartinis rajono meras „tvarkietis“ Vytautas Laurinaitis, rodo Vyriausiosios rinkimų komisijos (VRK) sekmadienio vakarą paskelbti duomenys.
Kaip paaiškėjo suskaičiavus balsus visose 37 rinkimų apylinkėse, V.Laurinaitis surinko 52,98 procento rinkėjų balsų ir įveikė oponentą, Lietuvos laisvės sąjungos (liberalų) atstovą Arvydą Jaką, surinkusį 45,34 procento balsų.
Rinkimų dieną balsuoti atėjo 19,21 procentas rajono rinkėjų. Kartu su balsavusiais iš anksto, iš viso antrajame mero rinkimų ture balsavo šiek tiek daugiau kaip ketvirtadalis visų rinkėjų.
Balsuodami pakartotinai savo rajono savivaldybės tarybą šilutiškiai išrinko birželio 21 dieną. Rinkimuose dalyvavo 39,25 proc. rinkėjų.
Sekmadienį policija gavo 12 pranešimų apie galimus rinkimų pažeidimus, pradėtas vienas ikiteisminis tyrimas dėl balsų pirkimo.
Pakartotinių rinkimų Šilutės rajone prireikė, kai VRK panaikino kovo 21 dieną vykusių rinkimų rezultatus, nustačiusi šiurkščius rinkimų įstatymo pažeidimus.