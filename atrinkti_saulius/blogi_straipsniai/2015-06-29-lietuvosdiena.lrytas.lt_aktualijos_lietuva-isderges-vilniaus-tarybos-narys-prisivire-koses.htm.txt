Vilniaus tarybos nario Marko Adamo Haroldo pasisakymai viešojoje erdvėje sukėlė nemažą pasipiktinimą. Toli pasiuntęs Lietuvą, politikas penkiskart teisinosi ir rašė, kad buvo ne taip suprastas.
Tuo tarpu Lietuvos Respublikos liberalų sąjūdis svarstys M.A.Haroldo elgesį Liberalų sąjūdžio etikos ir kontrolės komisijoje. Tokiam su Liberalų Sąjūdžiu į Vilniaus miesto savivaldybę kandidatavusio M.A.Haroldo elgesiui nebuvo abejingas ir Liberalų sąjūdžio lyderis Eligijus Masiulis.
„Pirmiausia, tik pakartosiu, kad šitą pasisakymą socialiniuose tinkluose vertinu kaip visišką cinizmo viršūnę. Ji absoliučiai nedera su jo kaip savivaldybės tarybos nario bei piliečio statusu“, – M.A.Haroldo išsišokimą griežtai vertino E.Masiulis.
Liberalų Sąjūdžio lyderio teigimu, šio M.A.Haroldo gesto liberalai negali svarstyti partijos etikos institucijose, nes M.A.Haroldas nėra jų partijos narys. Todėl E.Masiulis teigė prašęs įvertinti tokią frakcijos nario elgseną Vilniaus miesto mero Remigijaus Šimašiaus.
„Vakar vakare aš su juo kalbėjausi (R.Šimašiumi – Red.) telefonu, tad palauksiu, kad Liberalų sąjūdžio Vilniaus tarybos frakcija principingai vertintų tokį elgesį.
Susidaro įspūdis, kad tie, kurie didesnę dalį savo paros praleidžia socialiniuose tinkluose, o ne realybėj, yra praradę realybės jausmą, ir gyvena kažkokiam uždaram virtualiam pasauly“, – teigė E.Masiulis.
Paklaustas, ar norėtų, kad M.A.Haroldą būtų nuspręsta pašalinti iš frakcijos, E.Masiulis pasisakė kiek švelniau.
„Manau, kad galbūt šį kartą reikėtų įspėjimu apsiriboti, futbolo terminais tariant, geltoną kortelę parodyt. O jeigu dar kartą pasikartotų tokia situaciją, tai, aišku, jau atsisveikinti su tokiu nariu“, – telefonu kalbėjo E.Masiulis.
„P..au tave, Lietuva. Įteisinkite gėjų santuokas ir priimkite 1000 pabėgėlių dabar. DABAR. Kodėl? Nes net jei jums nepatinka idėja, tai yra teisinga. Ir tai – labai gera reklama. Norite geresnės reklamos? Jums ji neįkandama“, – taip socialinio tinklo paskyroje pratrūko Vilniuje gyvenantis M.A.Haroldas.
Toks tarybos nario išsišokimas greitai atsidūrė žiniasklaidoje. Tuomet politikas suskubo pasiaiškinti. Jis atsiprašė visų Lietuvos žmonių, kurie įsižeidė perskaitę jo žinutę.
„Aš kritikavau Lietuvos valdžios sprendimus, todėl dėl to aš neapsirašysiu“, – pažymėjo tarybos narys. Britas stebėjosi, kad angliškas keiksmažodis galėjo šitaip įžeisti lietuvius, todėl prisiekė, kad ateityje ir toliau išliks kritiškas, tačiau savo pasisakymuose nebenaudos jokių keiksmažodžių.
Vilniaus meras Remigijus Šimašius pabrėžė, kad tarybos nario pasisakymuose nėra vietos keiksmažodžiams. Tai jis rašė ir savo feisbuko paskyroje.
„Love you, Lithuania. Lietuvoje gyventi gera dėl puikių jos žmonių. Esu tikras, ilgainiui bus vis geriau. Ir dėl būsimų teisingų valdančiųjų sprendimų taip pat. Lietuvai taip. Žmogaus teisėms taip. Keiksmažodžiams ne. Pykčiui ne.
Mark Adam Harold, dar kartą prašau nesikeikti. Nei karštas būdas, nei radikalus teisingumo jausmas, nei bet koks teksto turinys ar kontekstas nėra pasiteisinimas FU žodžiams adresu tų dalykų, kurie yra brangūs geros valios žmonėms.“, – socialiniame tinklo „Facebook“ paskyroje rašė Vilniaus meras R.Šimašius.