Dainininkė, merginų grupės „Pop Ladies“ narė Natalija Bunkė kone ištisus metus koncertuoja ir dalyvauja įvairiuose TV projektuose. Pasiūlymų dirbti TV laidose rudenį sulaukia jau dabar, tačiau toli gražu priima ne kiekvieną.
N. Bunkė naujienų portalui Alfa.lt pasakojo, kad gerai apgalvoja, ar priimti kiekvieną pasiūlytą darbą, ir pripažįsta, kad sutinka išties retai. „Kaip tik šiomis dienomis man visi skambinėja… Vėlgi visada kažkokių pasiūlymų yra, o aš retą pasiūlymą priimu. Aš vis tiek galvoju, ar reikia, ar ne. Ne viskas į pinigus atsiremia – kartais galvoju, kam man to reikia, ir mąstau apie naudą sau. Ne vien į piniginę naudą“, – teigė N. Bunkė.
Dainininkė pasakojo, kad darbus dažniausiai renkasi ne dėl didelio honoraro, nes yra įsitikinusi, kad už stulbinamus pinigus greičiausiai reikės be galo daug dirbti. „Man svarbu, kad būtų lengva dirbti. Per tiek metų yra buvę, kad pinigų pasiimi visai nemažai už darbą, bet užtat save nualini taip, kad daugiau sukiši į poilsį ir visokias reabilitacijas. Be to, aš turiu sūnų, kuriam mano dėmesio labai reikia, todėl aš pasveriu sunaudotą laiką, ir tiek. Tikrai esu išlepinta“, – juokėsi atlikėja.